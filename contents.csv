,Index,subindex,chapter,Title,Content
0,বাংলা মহাভারত,মহাভারত (কালীপ্রসন্ন সিংহ অনূদিত),১৪.অশ্বমেধপর্ব,৭৮. সিন্ধুসীদিগের সহিত অর্জ্জুনের পুনর্যুদ্ধ,"Table of Contents[Hide][Show]সিন্ধুসীদিগের সহিত অর্জ্জুনের পুনর্যুদ্ধদুঃশলার অনুরোধে সিন্ধুযুদ্ধে সন্ধি৭৮তম অধ্যায়সিন্ধুসীদিগের সহিত অর্জ্জুনের পুনর্যুদ্ধবৈশম্পায়ন বলিলেন, গাণ্ডীবধারী মহাবীর অর্জ্জুন এইরূপে সিন্ধুদেশীয় মোধগণকে পরাজিত করিয়া সংগ্রামস্থলে হিমালয়ের ন্যায় স্থিরভাবে অবস্থিত হইলে সৈন্ধবগণ পুনৰ্ব্বার সুসজ্জিত ও ক্রোধাবিষ্ট হইয়া তাঁহার প্রতি শরবর্ষণ করিতে আরম্ভ করিলেন।তখন মহাত্মা, অর্জ্জুন তাঁহাদিগকে পুনৰ্ব্বার সুসজ্জিত ও মৃত্যুমুখে গমনোদ্যত দেখিয়া হাস্যমুখে তাঁহাদিগকে সম্বোধনপূৰ্ব্বক কহিলেন, “বীরগণ! তোমরা যথাশক্তি যুদ্ধ করিয়া আমাকে পরাজিত করিতে চেষ্টা কর। এক্ষণে তোমাদিগের মহাভয় উপস্থিত হইয়াছে। এই আমি তোমাদের শরজাল নিবারণ করিয়া তোমাদিগের সহিত সংগ্রামে প্রবৃত্ত হই। তোমরা অনন্য মনে আমার সহিত যুদ্ধ কর; আমি অবিলম্বেই তোমাদিগের দর্প চূর্ণ করিব।” মহাবীর ধনঞ্জয় ক্রোধভরে সৈন্ধবগণকে এই কথা কহিয়া মনে মনে চিন্তা করিতে লাগিলেন, আগমন সময়ে মহাত্মা যুধিষ্ঠির আমাকে কহিয়াছিলেন, ভ্রাতঃ! তুমি বিজিগীষু ক্ষত্রিয়গণকে নিহত না করিয়া তাঁহাদিগকে পরাজিত করিবে। এক্ষণে তাঁহার সেই বাক্য রক্ষা করা আমার অবশ্য কর্ত্তব্য। অতএব আমি এই সমুদয় ক্ষত্রিয়গণকে বিনষ্ট করিয়া তাঁহার আজ্ঞা প্রতিপালন করি।ধর্ম্মপরায়ণ ধনঞ্জয় মনে মনে এইরূপ চিন্তা করিয়া সিন্ধুদেশীয় যুদ্ধদুৰ্ম্মদ বীরগণকে পুনরায় সম্বোধনপূৰ্ব্বক কহিলেন, “হে যোধগণ! আমি তোমাদিগের শ্রেয়োবিধানার্থ প্রতিজ্ঞা করিতেছি যে, তোমাদিগের মধ্যে যে কেহ আমার নিকট পরাজয় স্বীকার করিলে, আমি কদাচ তাঁহার হিংসা করিব না। অতএব তোমরা আমার বাক্যানুসারে আপনাদিগের হিতসাধনে প্রবৃত্ত হও; নতুবা তোমাদিগকে যারপরনাই ভীত ও বিপন্ন হইতে হইবে।”মহাবীর অর্জ্জুন এই কথা কহিলে, সিন্ধুদেশীয় বীরগণ ক্রোধাবিষ্ট হইয়া যুদ্ধার্থ প্রস্তুত হইলেন। মহাবীর অর্জ্জুন তদ্দর্শনে নিতান্ত ক্রুদ্ধ হইয়া তাঁহাদিগের সহিত সংগ্রাম করিতে আরম্ভ করিলেন। তখন পরাক্রান্ত সৈন্ধবগণ তাঁহার প্রতি অসংখ্য নতপৰ্ব্ব শর নিক্ষেপ করিতে লাগিলেন। মহাবীর অর্জ্জুনও নিশিত শরনিকর দ্বারা সেই সমুদয় আশীবিষতুল্য তীক্ষ্ণবাণ অর্দ্ধপথে ছেদন করিয়া প্রত্যেক বীরকে শরনিকরে বিদ্ধ করিতে আরম্ভ করিলেন। তখন সিন্ধুদেশীয় বীরগণ সিন্ধুরাজ জয়দ্রথের বধবৃত্তান্ত স্মরণপূৰ্ব্বক ক্ৰোধান্ধ হইয়া অৰ্জ্জুনের প্রতি অসংখ্য প্রাস [ফলকযুক্ত বাণ] ও শক্তি পরিত্যাগ করিলেন। মহাত্মা অৰ্জ্জুন ঐ সমুদয় অস্ত্র অর্ধপথে ছেদন করিয়া সিংহনাদ পরিত্যাগপূৰ্ব্বক নতপৰ্ব্ব ভল্লাস্ত্রদ্বারা [মনসা কাঁটার মত কণ্টকযুক্ত বাণ] সেই বিজয়াকাঙ্ক্ষী সমাগত বীরগণের মস্তকচ্ছেদন করিতে লাগিলেন। তখন কেহ কেহ পলায়নপরায়ণ, কেহ কেহ, পুনরায় অর্জ্জুনের প্রতি ধাবমান ও কেহ কেহ যুদ্ধে নিবৃত্ত হইয়া ভয়ঙ্কর চীৎকার করাতে সংগ্রামস্থলে পরিবর্দ্ধিত সাগরের শব্দের ন্যায় তুমুল কোলাহল সমুত্থিত হইতে লাগিল। সিন্ধুদেশীয় বীরগণ মহাবলপরাক্রান্ত অৰ্জ্জুন কর্ত্তৃক এইরূপে নিপীড়িত হইয়াও উৎসাহ সহকারে প্রাণপণে যুদ্ধ করিতে আরম্ভ করিলেন। তখন মহাবীর অর্জ্জুন তদ্দর্শনে নতপৰ্ব্ব শরনিকর দ্বারা তাঁহাদের অনেককে সংজ্ঞাশূন্য এবং সৈন্য ও বাহন সমুদয়কে নিতান্ত নিপীড়িত করিলেন।দুঃশলার অনুরোধে সিন্ধুযুদ্ধে সন্ধিএইরূপে সৈন্ধবগণ যারপরনাই দুর্দ্দশাগ্রস্ত হইলে ধৃতরাষ্ট্রদুহিতা দুঃশলা সেই বৃত্তান্ত শ্রবণ করিয়া বালক পৌত্রকে ক্রোড়ে লইয়া রথারোহণপূৰ্ব্বক যোধগণের শান্তিসংস্থাপনের নিমিত্ত আর্ত্তস্বরে রোদন করিতে করিতে অর্জ্জুনের নিকট সমুপস্থিত হইলেন। তখন মহাত্মা ধনঞ্জয় ভগিনী দুঃশলাকে সমাগত দেখিয়া গাণ্ডীব পরিত্যাগপূৰ্ব্বক তাঁহাকে সম্বোধন করিয়া কহিলেন, “ভদ্রে! আমাকে তোমার কোন কাৰ্য্য সাধন করিতে হইবে, কীৰ্ত্তন কর।”মহাত্মা অৰ্জ্জুন এই কথা কহিলে দুঃশলা তাঁহাকে সম্বোধন পূৰ্ব্বক কহিলেন, “ভ্রাতঃ! তোমার ভাগিনেয় সুরথের এই বালক পুত্র তোমাকে অভিবাদন করিতেছে।” তখন অৰ্জ্জুন কহিলেন, “ভগিনি! এক্ষণে আমার ভাগিনেয় সুরথ কোথায়?”অর্জ্জুন এই কথা কহিলে দুঃশলা নিতান্ত শোকাকুলিত হইয়া তাঁহাকে সম্বোধনপূৰ্ব্বক কহিলেন, “ভ্রাতঃ! আমার পুত্র সুরথ, পিতৃশোকে নিতান্ত কাতর হইয়া ইহলোক পরিহার করিয়াছে।এক্ষণে আমি তাহার মৃত্যুবৃত্তান্ত তোমার নিকট বিশেষরূপে কীৰ্ত্তন করিতেছি, শ্রবণ কর। আমার ভর্ত্তা সংগ্রামশায়ী হইলে, বৎস সুরথ পিতৃশোকে নিতান্ত কাতর হইয়াছিল। এক্ষণে তুমি অশ্বের অনুসরণক্রমে যুদ্ধার্থী হইয়া এইস্থানে সমাগত হইয়াছ, এই বৃত্তান্ত শ্রবণ করিবামাত্র সে নিতান্ত বিষণ্ন ও ভূতলে নিপতিত হইয়া অকস্মাৎ মৃত্যুমুখে প্রবিষ্ট হইয়াছে। আমি তাহাকে এইরূপে নিহত দর্শন করিয়া তাহার এই বালকপুত্র সমভিব্যাহারে তোমার শরণাপন্ন হইয়াছি!”ধৃতরাষ্ট্রতনয়া এই বলিয়া, নিতান্ত শোকসন্তপ্ত হইয়া আৰ্ত্তস্বরে রোদন করিতে আরম্ভ করিলে অর্জ্জুন লজ্জায় অধোমুখ হইয়া রহিলেন। তখন দুঃশলা পুনৰ্ব্বার তাঁহাকে সম্বোধনপূৰ্ব্বক কহিলেন, “ভ্রাতঃ! আজ তুমি কুরুরাজ দুৰ্য্যোধন ও মন্দবুদ্ধি জয়দ্রথের দৌরাত্ম্য বিস্মৃত হইয়া তোমার এই অভাগিনী ভগিনী ও ভাগিনেয়পুত্রের প্রতি কৃপা প্রদর্শন কর। অভিমন্যু হইতে যেরূপ তোমার পৌত্র পরীক্ষিতের জন্ম হইয়াছে, তদ্রূপ আমার এই পৌত্রটি সুরথ হইতে জন্মগ্রহণ করিয়াছে। আজ আমি যোধগণের শান্তিলাভার্থ বালকের সহিত তোমার শরণাপন্ন হইলাম। এই বালক তোমার হতভাগ্য ভাগিনেয়ের পুত্র; অতএব ইহার প্রতি প্রসন্ন হওয়া তোমার নিতান্ত আবশ্যক। এই দেখ, এই বালক নতশিরাঃ হইয়া তোমাকে অভিবাদনপূৰ্ব্বক তোমার নিকট শান্তিলাভের প্রার্থনা করিতেছে। এক্ষণে তুমি উহার পিতামহ নৃশংস নরাধম জয়দ্রথের অপরাধ বিস্মৃত হইয়া এই বান্ধববিহীন অজ্ঞান বালকের প্রতি প্রসন্ন হও।”দুঃশলা করুণস্বরে এই কথা কহিলে মহাত্মা ধনঞ্জয় গান্ধারী ও ধৃতরাষ্ট্রকে স্মরণপূৰ্ব্বক ক্ষাত্ৰধৰ্ম্মের নিন্দা করিয়া শোকাকুলিতচিত্তে কহিলেন, “ক্ষাত্ৰধৰ্ম্মে ধিক্‌! আমি ঐ ধৰ্ম্মের অনুবর্ত্তী হইয়া সমুদয় বন্ধু-বান্ধবকে কালকবলে প্রবেশিত করিলাম।” এই বলিয়া তিনি দুঃশলাকে বিবিধ প্রবোধবাক্যে সান্ত্বনা করিয়া আলিঙ্গনপূৰ্ব্বক গৃহে গমন করিতে আদেশ করিলেন। তখন মহানুভবা দুঃশলা যোধগণকে সংগ্রামে নিবৃত্ত হইতে আদেশ ও অর্জ্জুনকে যথোচিত সৎকার করিয়া স্বীয় ভবনে প্রতিনিবৃত্ত হইলেন।এইরূপে মহাবীর অর্জ্জুন সিন্ধুদেশীয় বীরগণকে পরাজয়পূৰ্ব্বক পুনরায় গাণ্ডীবহস্তে সেই কামচারী অশ্বের পশ্চাৎ পশ্চাৎ ধাবমান হইয়া, মৃগের অগ্রগামী পিনাকপাণি দেবদেব মহাদেবের ন্যায় শোভা পাইতে লাগিলেন। অনন্তর ঐ তুরঙ্গম স্বেচ্ছানুসারে নানা স্থান বিচরণ করিতে করিতে মণিপুরে সমুপস্থিত হইল, তখন মহাবীর অর্জ্জুনও তাহার সহিত ঐ স্থানে গমন করিলেন।



বুকমার্ক করে রাখুন 0 
"
1,বাংলা মহাভারত,মহাভারত (কালীপ্রসন্ন সিংহ অনূদিত),০২.সভাপর্ব,৭৯. পাণ্ডবনির্ব্বাসনে ধৃতরাষ্ট্র সঞ্জয়খেদোক্তি,"Table of Contents[Hide][Show]পাণ্ডবনির্ব্বাসনে ধৃতরাষ্ট্র সঞ্জয়খেদোক্তিসঞ্জয়বাক্যে ধৃতরাষ্ট্রের নির্ব্বেদপাণ্ডবনির্ব্বাসনে ধৃতরাষ্ট্র সঞ্জয়খেদোক্তিবৈশম্পায়ন কহিলেণ, পাণ্ডবেরা দ্যূতক্রীড়ায় পরাজিত হইয়া বনে গমন করিলে পর ধৃতরাষ্ট্র দুঃখিত হইয়া দীর্ঘনিঃশ্বাস পরিত্যাগপূর্ব্বক একাগ্রচিত্তে চিন্তা করিতেছেন, ইত্যবসরে সঞ্জয় আসিয়া কহিলেন, “মহারাজ! আপনি পাণ্ডবদিগকে বহিস্কৃত করিয়া সসাগরা বসুন্ধরার অধীশ্বর হইয়াছেন, অতএব বিষাদের কারণ কি?” ধৃতরাষ্ট্র কহিলেন, “মহারথ মহাবীর যুদ্ধবিশারদ পাণ্ডবগণের সহিত যাহাদের শক্রতা তাহাদের নির্বিষাদ স্বপ্নের অগোচর।” তখন সঞ্জয় কহিলেন, “হে মহারাজ! আপনারই অদৃষ্টক্রমে এই মহতী শক্ৰতা সমুপস্থিত হইয়াছে, তাহাতে অনবরত লোক বিনাশ হইবে। যৎকালে আমার পুত্ৰ দুৰ্য্যোধন পাণ্ডবসহধর্মিণী দ্রৌপদীকে সভামধ্যে আনয়ন করিবার পরামর্শ করে; মহাত্মা ভীষ্ম ও দ্রোণ ও বিদুর তাহাকে বার বার নিষেধ করিয়াছিলেন। দুরাত্মা তাঁহাদের বাক্যে কৰ্ণপাত না করিয়া পাঞ্চালীকে আনয়ন করিতে আদেশ দিয়া প্ৰাতিকামী সূতপুত্রকে প্রেরণ করিল। দেবগণ যাহাকে পরাভব করিতে বাঞ্ছা করেন, ক্ৰমে তাহার বুদ্ধিভ্রংশ হয়, সে ইতিকর্তব্যতা বিমূঢ় হইয়া যায়। বুদ্ধি কলুষিত ও বিনাশ সমুপস্থিত হইলে পর অন্যায় ন্যায়ের ন্যায়, অনৰ্থ অর্থের ন্যায় ও অর্থ অনর্থের ন্যায় বোধ হইতে থাকে। কাল স্বয়ং দণ্ড উদ্যত করিয়া কাহারও মস্তক চুৰ্ণ করেন না; তাহার প্রভাবেই লোকে বিপরীত-বুদ্ধি হইয়া উৎপন্ন হয়। দুরাত্মা সভামধ্যে পাঞ্চালীর কেশাকর্ষণ করিয়া এই অতি ভয়ানক তুমুলকাণ্ড সমুপস্থিত করিয়াছে। অসামান্য রূপলাবণ্যসম্পন্না, সর্ব্বধর্ম্মজ্ঞা, যশস্বিনী, অযোনিজ, সূৰ্য্যবংশসম্ভূতা দ্ৰৌপদীকে সভামধ্যে আনয়ন করিতে দুরাত্মা দ্যূতাসক্ত প্ৰবঞ্চক ব্যতীত আর কাহার সাহস হয়? রাজস্বলা, শোণিতপরিপ্লুতা দ্রুপদনন্দিনী সেই সময় পাণ্ডবগণের প্রতি দৃষ্টিপাত করিয়াছিলেন। তাঁহারা তৎকালে হৃতরাজ্য, হৃতবন্ত্র, হৃতশ্ৰীক, সর্ব্বকামবিহীন ও দাসভাবাপন্ন হইয়াছিলেন; কি করেন, সাতিশয় ক্রুদ্ধ হইয়াও ধর্ম্মরক্ষানুরোধে অগত্যা বলবিক্রমপ্রকাশে ঔদাসীন্য অবলম্বন করিলেন। দুরাত্মা দুৰ্য্যোধন ও কর্ণ সেই মহাত্মা পাণ্ডবগণ ও দ্রুপদতনায়াকে কটুক্তি করিতে লাগিল। হে মহারাজ! এই সমুদয় নিতান্ত অনর্থের মূল বোধ হইতেছে।”সঞ্জয়বাক্যে ধৃতরাষ্ট্রের নির্ব্বেদধৃতরাষ্ট্র কহিলেন, হে সঞ্জয়! পতিব্ৰতা দ্রুপদনন্দিনী দুঃখিতন্তঃকরণে দীননয়নে নিরীক্ষণ করিলে সমস্ত মেদিনীমণ্ডল দগ্ধ হইয়া যায়; বোধ হয়, অদ্য আমার পুত্ৰগণ একেবারে বিধ্বস্ত হইল। ধর্ম্মচারিণী, রূপযৌবনশালিনী, পাণ্ডবপ্রণয়িনী পাঞ্চালরাজনন্দিনীকে সভায় সমাগত দেখিয়া গান্ধারী প্রভৃতি ভরতবংশীয় মহিলাগণ ও সমুদয় প্ৰজাগণ উচ্চৈঃস্বরে ক্ৰন্দন করিয়াছিল। তাহারা প্রত্যহই দ্রৌপদীর নিমিত্ত অনুশোচনা করে। জনপদনিবাসী ব্ৰাহ্মণগণ পাঞ্চালীর কেশাকর্ষণ দর্শনে যৎপরোনাস্তি ক্রুদ্ধ হইয়া সায়াহ্নে অগ্নিহোত্রে হোম করেন নাই। তৎকালে মহাঘোর নির্ঘাতশব্দ, উল্কাপাত, সূর্য্যগ্ৰহণ প্রভৃতি সমূহ অমঙ্গল উপস্থিত হইতে লাগিল; প্ৰজাগণের অন্তঃকরণে অকারণে মহাভয় উপস্থিত হইল; হঠাৎ রথশালা দগ্ধ হইতে লাগিল; কুরুকুলক্ষয়ের নিমিত্ত ধ্বজ-সমুদয় ভগ্ন হইয়া ভূমিসাৎ হইল; শৃগাল-সকল দুৰ্য্যোধনের অগ্নিহোত্ৰ-গৃহমধ্যে ভয়ানক স্বরে চীৎকার করিতে লাগিল এবং গর্দভগণ চতুর্দিকে শব্দ করিতে লাগিল। মহামতি ভীষ্ম, দ্রোণ, কৃপ, সোমদত্ত ও বাহ্লীক তথা হইতে প্রস্থান করিলেন। তখন আমি বিদুরের পরামর্শানুসারে দ্ৰৌপদীকে তাহার অভিলষিত বর প্রার্থনা করিতে কহিলাম; পাঞ্চালীও আমার নিকট সরথ সশরাসন পাণ্ডবগণের অদাসত্বরূপ বর লইলেন।হে সঞ্জয়! তদনন্তর সর্ব্বধর্ম্মবিৎ বিদুর আমাকে কহিলেন যে, পাঞ্চালরাজনন্দিনী কৃষ্ণা সাক্ষাৎ লক্ষ্মী। ইনি যখন সভামধ্যে আনীত হইয়াছেন, তখন আর নিস্তার নাই; কুরুবংশের এই পৰ্য্যন্ত শেষ হইল। ঐ দেখ, পাঞ্চালী পাণ্ডবগণের সহিত গমন করিতেছেন; উহার এতাদৃশ ক্লেশ দর্শন করিয়া পাণ্ডবেরা কখনই ক্ষান্ত থাকিতে পরিবেন না। বৃষ্ণি ও মহারথ পাঞ্চালগণ সত্যসন্ধ বাসুদেব কর্তৃক সুরক্ষিত। অর্জ্জুন পাঞ্চালগণে পরিবৃত হইয়া আসিবেন এবং মহাবল-পরাক্রান্ত ভীমসেন তাহাদিগের মধ্যে যমদণ্ডের ন্যায়। গদা ঘূর্ণন করিতে করিতে আগমন করিবেন। তখন ভূপতিগণ কখনই অর্জ্জুনের গাণ্ডীবনিৰ্ঘোষ ও ভীমের ভীম গদা বেগ সহ্য করিতে পরিবেন না। অতএব আমার মতে পাণ্ডবগণের সহিত বিগ্ৰহ অপেক্ষা সন্ধি করাই শ্ৰেয়ঃ। পাণ্ডবগণ কৌরবগণ অপেক্ষা অধিকতর বলবান, একাকী ভীমসেন মহাবলপরাক্রান্ত মহারাজ জরাসন্ধকে বাহুযুদ্ধে সংহার করিয়াছেন। অতএব হে মহারাজ! আপনি পাণ্ডবগণের সহিত সন্ধি করুন; নিঃশঙ্কচিত্তে উভয় পক্ষ যোগ করিয়া দিন; ইহা করিলে আপনার শ্ৰেয়োলাভ হইবে।” হে সঞ্জয়, বিদুর আমাকে এই ধর্ম্মার্থসংযুক্ত উপদেশ-বাক্য কহিয়াছিলেন, কিন্তু আমি পুত্ৰগণের হিতচিকীৰ্ষায় তখন তাহার সেই উপদেশ, গ্রহণ করিলাম না।”অনুদৃতপর্ব্বাধ্যায় সমাপ্তসভাপর্ব্ব সমাপ্ত



বুকমার্ক করে রাখুন 0 
"
2,বাংলা মহাভারত,মহাভারত (কালীপ্রসন্ন সিংহ অনূদিত),১৪.অশ্বমেধপর্ব,৭৯. মণিপুরে—অর্জ্জুনযাত্রা—পুত্র বভ্রুবাহন সমাগম,"Table of Contents[Hide][Show]মণিপুরে—অর্জ্জুনযাত্রা—পুত্র বভ্রুবাহন সমাগমউলুপীর উত্তেজনায় বভ্রুবাহনের যুদ্ধপুত্রহস্তে অর্জ্জুনের পরাজয়৭৯তম অধ্যায়মণিপুরে—অর্জ্জুনযাত্রা—পুত্র বভ্রুবাহন সমাগমবৈশম্পায়ন বলিলেন, মহাত্মা ধনঞ্জয় মণিপুরে সমুপস্থিত হইলে তাঁহার পুত্র মহারাজ বভ্রুবাহন তাঁহার আগমনবৃত্তান্ত শ্রবণ করিবামাত্র, ব্রাহ্মণগণকে অগ্রসর করিয়া বিনীতভাবে তাঁহার নিকট সমুপস্থিত হইলেন। তখন ক্ষাত্রধর্ম্মাবলম্বী মহাবীর ধনঞ্জয় পুত্রকে বিনীতভাবে আগমন করিতে দেখিয়া তাঁহার কিছুমাত্র সমাদর করিলেন না, প্রত্যুত ক্রোধাবিষ্টচিত্তে তাঁহাকে সম্বোধনপুৰ্ব্বক কহিলেন, “বৎস! এরূপ বিনীতভাব আশ্রয় করা তোমার কখনই কর্ত্তব্য নহে। যখন আমি মহারাজ যুধিষ্ঠিরের অশ্বরক্ষায় নিযুক্ত হইয়া যুদ্ধকামনায় তোমার অধিকারমধ্যে সমুপস্থিত হইয়াছি, তখন তুমি কি নিমিত্ত আমার সহিত যুদ্ধ করিবে না? তোমার এইরূপ ব্যবহার দেখিয়া তোমাকে ক্ষত্রিয়ধৰ্ম্মবহিষ্কৃত [যুদ্ধবিমুখতা ক্ষত্রিয়ধৰ্ম্মের অনুপযুক্ত] বলিয়া আমার বোধ হইতেছে; তোমাকে ধিক্‌! যখন তুমি আমাকে যুদ্ধার্থ সমাগত জানিয়াও বিনীতভাবে আমার নিকট আগমন করিয়াছ, তখন তোমার জীবিত থাকা বিড়ম্বনামাত্র। তোমাতে কিছুমাত্র পুরুষকার নাই। তুমি স্ত্রীজাতির ন্যায় নিতান্ত অসার। যদি আমি অস্ত্রশস্ত্রবিহীন হইয়া তোমার অধিকারমধ্যে সমুপস্থিত হইতাম, তাহা হইলে আমার নিকট এইরূপ বিনীতভাবে আগমন করা তোমার পক্ষে দোষাবহ হইত না।”উলুপীর উত্তেজনায় বভ্রুবাহনের যুদ্ধমহাবীর অর্জ্জুন বভ্রুবাহনকে এইরূপে তিরস্কার করিলে তিনি অধোমুখ হইয়া কর্ত্তব্যবিষয় চিন্তা করিতে লাগিলেন। ঐ সময় নাগকন্যা উলুপী ঐ বৃত্তান্ত পরিজ্ঞাত হইয়া পৃথিবী বিদারণপূৰ্ব্বক আগমন করিয়া দেখিলেন, তাঁহার সপত্নীপুত্র অর্জ্জুনকর্ত্তৃক বারংবার তিরস্কৃত হইয়া অধোমুখে চিন্তা করিতেছেন। তখন নাগনন্দিনী সপত্নীপুত্রকে তদবস্থ দেখিয়া অচিরাৎ তাঁহার সমীপে সমুপস্থিত হইয়া তাঁহাকে সম্বোধনপূর্ব্বক কহিলেন, “বৎস! আমি তোমার বিমাতা উলুপী, তোমাকে এই সময়ের উপযুক্ত উপদেশ প্রদান করিবার নিমিত্ত তোমার নিকট সমুপস্থিত হইয়াছি। এক্ষণে তুমি আমার বাক্য শ্রবণ ও তদনুরূপ কার্য্যানুষ্ঠান কর, তাহা হইলে নিশ্চয়ই পরমধর্ম্মলাভে সমর্থ হইবে। তোমার পিতা যখন যুদ্ধার্থী হইয়া তোমার অধিকারমধ্যে সমুপস্থিত হইয়াছেন, তখন উহার সহিত যুদ্ধ করা তোমার অবশ্য কর্ত্তব্য। তুমি সংগ্রামে প্রবৃত্ত হইলে উনি তোমার প্রতি নিতান্ত প্রীত হইবেন, সন্দেহ নাই।”উলুপী এইরূপ উপদেশ প্রদান করিলে মহাবীর বভ্রুবাহন তাঁহার বাক্যে উত্তেজিত হইয়া যুদ্ধে কৃতনিশ্চয় হইলেন এবং অচিরাৎ কাঞ্চনময় বৰ্ম্ম ও সমুজ্জ্বল শিরস্ত্রাণ ধারণ করিয়া অসংখ্য তূণীর সম্পন্ন স্বর্ণালঙ্কারভূষিত, দ্রুতগামী-অশ্ব চতুষ্টয়যুক্ত, হিরন্ময়, সিংহধধ্বজ-পরিশোভিত, বিচিত্র রথে আরোহণপূর্ব্বক পিতার অভিমুখে ধাবমান হইয়া অস্ত্রশিক্ষাবিশারদ অনুচরদিগকে সেই যজ্ঞীয় অশ্ব ধারণ করিতে আজ্ঞা করিলেন। অনুচরগণ তাঁহার আজ্ঞাপ্রাপ্তিমাত্র সেই তুরঙ্গমকে ধারণ করিল। তখন মহাবীর ধনঞ্জয় প্রীতমনে সেই রথারূঢ় পুত্রের প্রতি বাণ নিক্ষেপ করিতে আরম্ভ করিলেন। মহাবীর বভ্রুবাহনও আশীবিষতুল্য নিশিত শরনিকরদ্বারা অর্জ্জুনকে প্রপীড়িত করিতে লাগিলেন। ক্রমে সেই পিতাপুত্রের সংগ্রাম দেবাসুর-যুদ্ধের ন্যায় তুমুল হইয়া উঠিল।পুত্রহস্তে অর্জ্জুনের পরাজয়অনন্তর মহাবীর বভ্রুবাহন হাস্যমুখে মহাত্মা কিরীটির জত্রু [কন্টাস্থি—কষ্ঠের উভয়পার্শ্বস্থ হাড়] দেশ লক্ষ্য করিয়া এক আনতপর্ব্ব শরনিক্ষেপ করিলেন। ঐ বাণ অর্জ্জুনের জত্রুদেশ বিদীর্ণ করিয়া, পন্নগ যেমন বল্মীক [উইমাটির ঢিপি] মধ্যে প্রবেশ করে, তদ্রূপ পাতালতলে প্রবিষ্ট হইল। তখন মহাবীর অর্জ্জুন সেই শরাঘাতে নিতান্ত ব্যথিত ও মৃতকল্প হইয়া গাণ্ডীব শরাসন অবলম্বন ও দিব্যতেজ ধারণপূৰ্ব্বক কিয়ৎক্ষণ স্তব্ধ হইয়া রহিলেন। তৎপরে তিনি পুনরায় সংজ্ঞালাভ করিয়া স্বীয় পুত্র বস্তুবাহনকে বারংবার সাধুবাদ প্রদানপূৰ্ব্বক সম্বোধন করিয়া কহিলেন, “বৎস! আজ আমি তোমার উপযুক্ত কৰ্ম্ম দর্শন করিয়া তোমার প্রতি পরম পরিতুষ্ট হইলাম। এক্ষণে আমি তোমার প্রতি বাণ নিক্ষেপ করিতেছি; তুমি স্থিরভাবে আমার সহিত সংগ্রাম কর।” এই বলিয়া ধনঞ্জয় বস্তুবাহনের প্রতি অসংখ্য নারাচ পরিত্যাগ করিলেন। মহাবীর বভ্রুবাহনও অচিরাৎ ভল্লাস্ত্রদ্বারা সেই গাণ্ডীবনির্ম্মুক্ত বজ্রতুল্য নারাচনিকর দুই-তিন খণ্ডে ছেদন করিয়া ফেলিলেন। তখন মহাবীর ধনঞ্জয় ঈষৎ হাস্য করিয়া নিশিত শরনিকরদ্বারা বভ্রুবাহনের সুবর্ণময় তালতরুসদৃশ ধ্বজযষ্ঠি ছেদন করিয়া বৃহৎকায় অশ্বগণের প্রাণ সংহার করিলেন।এইরূপে রথ-ধ্বজশূন্য ও অশ্ববিহীন হইলে মহাবীর বভ্রুবাহন অচিরাৎ রথ হইতে অবতীর্ণ হইয়া ভূতলে অবস্থানপূৰ্ব্বক ক্রোধাবিষ্টচিত্তে অর্জ্জুনের সহিত ঘোর সংগ্রাম করিতে আরম্ভ করিতে লাগিলেন। মহাত্মা ধনঞ্জয়ও পুত্রের সেই অসাধারণ পরাক্রমদর্শনে অতিশয় প্রীত হইয়া শরনিকরদ্বারা তাঁহাকে নিতান্ত নিপীড়িত করিতে লাগিলেন। পরিশেষে মহাবলপরাক্রান্ত বভ্রুবাহন পিতাকে সংগ্রামে বিমুখ বোধ করিয়া আশীবিষতুল্য শরনিকরদ্বারা তাঁহাকে নিপীড়নপূৰ্ব্বক বালসুলভ [বালকোচিত চাঞ্চল্যহেতু] চপলতানিবন্ধন তাঁহার হৃদয়ে এক সুপুঙ্খ [পাখাযুক্ত] নিশিত বাণ নিক্ষেপ করিলেন। ঐ বাণে অৰ্জ্জুনের মর্ম্মভেদ হওয়াতে মহাত্মা ধনঞ্জয় মোহে একান্ত অভিভূত হইয়া ভূতলে নিপতিত হইলেন। মহাত্মা বভ্রুবাহন ইতিপূৰ্ব্বে বহু পরিশ্রমসহকারে যুদ্ধ করিয়া অৰ্জ্জুনের শরে ক্ষতবিক্ষত হইয়াছিলেন। এক্ষণে অর্জ্জুনকে নিহত দর্শন করিবামাত্র তিনিও মোহাবিষ্ট হইয়া ধরাতলে নিপতিত হইলেন।



বুকমার্ক করে রাখুন 0 
"
3,বাংলা মহাভারত,মহাভারত (কালীপ্রসন্ন সিংহ অনূদিত),১৬.মৌসলপর্ব,৮. আশ্রমাগত অর্জ্জুনের প্রতি ব্যাসের স্বাগত প্রশ্ন,"Table of Contents[Hide][Show]আশ্রমাগত অর্জ্জুনের প্রতি ব্যাসের স্বাগত প্রশ্নঅর্জ্জুনের যাদবধ্বংসসহ নিজ পরাজয়জ্ঞাপনকৃষ্ণনাশে সবিশেষ বিষণ্ন অর্জ্জুনের কর্ত্তব্যপ্রশ্নকৃষ্ণতত্ত্ব-প্রকাশ—মহাপ্রস্থানে ব্যাসের উপদেশআশ্রমাগত অর্জ্জুনের প্রতি ব্যাসের স্বাগত প্রশ্নবৈশম্পায়ন বলিলেন, এইরূপে সমুদয় কার্য্য সম্পাদন করিয়া মহাত্মা ধনঞ্জয় বেদব্যাসের আশ্রমে প্রবিষ্ট হইয়া দেখিলেন, মহর্ষি ধ্যানে নিমগ্ন রহিয়াছেন। তখন তিনি তাঁহার নিকট গমন করিয়া ‘মহর্ষে! আমি অর্জ্জুন, আপনার নিকট আগমন করিয়াছি’ বলিয়া আত্মপরিচয় প্রদান করিলেন। মহর্ষি পাণ্ডুনন্দনকে অবলোকনপূর্ব্বক স্বাগত প্রশ্ন ও আসনপরিগ্রহ করিতে আদেশ করিয়া তাঁহাকে একান্ত দুঃখিত ও দীর্ঘনিশ্বাস পরিত্যাগ করিতে দেখিয়া কহিলেন, “বৎস! কেহ কি তোমার গাত্রে নখ, কেশ, বস্ত্রাঞ্চল2 বা কুম্ভমূখস্থিত সলিল প্রক্ষেপ করিয়াছে? তুমি কি রজঃস্বলাগমন বা ব্রহ্মহত্যা করিয়াছ? যুদ্ধে কি কেহ তোমাকে পরাজয় করিয়াছে? আজ তোমাকে এমন শ্রীবিহীন দেখিতেছি কেন? তুমি ত’ কাহারও নিকট কখনও পরাজিত হও নাই। যাহা হউক, যদি প্রকাশ করিবার কোন বাধা না থাকে, তাহা হইলে কি নিমিত্ত আজ তোমার এরূপ শ্রীভ্রংশ হইয়াছে, তাহা অবিলম্বে কীৰ্ত্তন কর।”অর্জ্জুনের যাদবধ্বংসসহ নিজ পরাজয়জ্ঞাপনতখন অর্জ্জুন কহিলেন, “ভগবন্! সেই নবজলধরসদৃশ নীলকলেবর পঙ্কজলোচন পীতাম্বর ও বলদেব উভয়েই কলেবর পরিত্যাগ করিয়া স্বর্গে গমন করিয়াছেন। ভোজ, বৃষ্ণি ও অন্ধকবংশে যেসকল মহাত্মারা সিংহতুল্য মহাবলপরাক্রান্ত ছিলেন, ব্রহ্মশাপনিবন্ধন প্রভাসে পরস্পর পরস্পরের প্রতি মুসলীভূত এরকাপ্রহারপূৰ্ব্বক পঞ্চত্বপ্রাপ্ত হইয়াছেন। কালের কি আশ্চৰ্য্য গতি, যাঁহারা পূৰ্ব্বে অনায়াসে গদা, পরিঘ ও শক্তির প্রহার সহ্য করিতেন, এক্ষণে তাঁহারা সামান্য তৃণপ্রহারে নিহত হইলেন। এইরূপে সৰ্ব্বসমেত পাঁচলক্ষ লোক বিনষ্ট হইয়াছে। আর আমি বারংবার সেই প্রবল প্রতাপ যদুবংশীয়দিগের, বিশেষতঃ যশস্বী কৃষ্ণের, বিনাশবৃত্তান্ত স্মরণ করিতে সমর্থ হইতেছি না। মহাত্মা বাসুদেব বিনাশ, সমুদ্রশোষ [১], পর্ব্বতসঞ্চালন [২], আকাশপতন এবং অগ্নির শৈত্যপ্রভাবের ন্যায় নিতান্ত অবিশ্বাস্য বলিয়া বোধ হয়। এক্ষণে বাসুদেব ব্যতীত আর ক্ষণকাল জীবনধারণ করিতে আমার বাসনা নাই।কৃষ্ণনাশে সবিশেষ বিষণ্ন অর্জ্জুনের কর্ত্তব্যপ্রশ্ন“হে তপোধন! আমি এক্ষণে যাহা কহিলাম, ইহা অপেক্ষাও ক্লেশকর আর একটি বিষয় চিন্তা করিয়া আমার হৃদয় বিদীর্ণ হইতেছে। এক্ষণে আমি সেই বৃত্তান্ত কীৰ্ত্তন করিতেছি, শ্রবণ করুন। যদুবংশ ক্ষয় হইবার পর আমি দ্বারকায় গমনপূর্ব্বক তথা হইতে যাদবকুলকামিনীগণকে লইয়া আগমন করিতেছিলাম। পঞ্চনদদেশে দস্যুগণ আমাকে আক্রমণ করিয়া আমার সমক্ষেই অরণ্যে কামিনীগণকে অপহরণ করিয়াছে। তৎকালে আমি গাণ্ডীবশাসন ধারণ করিয়াও তাহাদিগকে পরাস্ত করিতে পারিলাম না। ঐ সময় আমার পূর্ব্বের ন্যায় বাহুবল রহিল না। আমি দিব্যাশাস্ত্ৰসমুদয় এককালে বিস্মৃত হইলাম। ক্ষণকালের মধ্যে আমার তূণীরস্থিত শরসমুদয় নিঃশেষিত হইল এবং যে শঙ্খচক্রগদাধায় চতুর্ভুজ পীতাম্বর পুরুষ আমার রথের অগ্রে অগ্রে ধাবমান হইয়া শত্রুসৈন্যসমুদয়কে দগ্ধ করিতেন, আমি আর তাঁহাকে দেখিতে পাইলাম না। ঐ মহাপুরুষ পুৰ্ব্বে অরাতিসৈন্যগণকে দগ্ধ করাতেই আমি তাহাদিগকে গাণ্ডীবনির্ম্মুক্ত শরনিকরে বিনাশ করিয়াছিলাম। এক্ষণে ঐ মহাত্মার অদর্শনে আমি নিতান্ত অবসন্ন হইয়াছি এবং আমার সর্ব্বশরীর ঘূর্ণিত হইতেছে। এক্ষণে কিছুতেই আমি শান্তিলাভে সমর্থ হইতেছি না। সেই বীরবর জনার্দ্দন ব্যতিরেকে আর ক্ষণকাল আমার জীবিত থাকিবার বাসনা নাই। নারায়ণ ইহলোক পরিত্যাগ করিয়াছেন শ্রবণ করিয়া অবধি আমার দিক্‌কল শূন্যময় বোধ হইতেছে। এক্ষণে আমি বীর্য্যবিহীন ও শুন্যহৃদয় হইয়া পরিভ্রমণ করিতেছি। অতএব অতঃপর আমার কর্ত্তব্য কি, তাহা কীৰ্ত্তন করুন।”কৃষ্ণতত্ত্ব-প্রকাশ—মহাপ্রস্থানে ব্যাসের উপদেশমহাবীর ধনঞ্জয় এই কথা কহিলে মহর্ষি বেদব্যাস তাঁহাকে সম্বোধন করিয়া কহিলেন, “পার্থ! বৃষি ও অন্ধকবংশীয় মহারথগণ ব্ৰহ্মশাপে দগ্ধ হইয়াছেন, অতএব তাঁহাদিগের নিমিত্ত শোক করা তোমার কর্ত্তব্য নহে। ঐ বীরগণের নিধন অবশ্যম্ভাবী বলিয়াই মহাত্মা বাসুদেব উহা নিবারণে সমর্থ হইয়াও উপেক্ষা করিয়াছেন। তিনি মনে করিলে মহর্ষি-শাপখণ্ডনের কথা দূরে থাকুক, এই স্থাবরজঙ্গমাত্মক বিশ্বসংসারকেও অন্যরূপে নির্ম্মাণ করিতে পারেন। সেই পুরাতন মহর্ষি কেবল পৃথিবীর ভারাবতরণ করিবার নিমিত্তই বসুদেবের গৃহে উৎপন্ন হইয়াছিলেন। তিনিও তোমার প্রতি স্নেহনিবন্ধন তোমার রথের অগ্রে অগ্রে গমন করিতেন। এক্ষণে পৃথিবীর ভারাবতরণ করা হইয়াছে বিবেচনা করিয়া তিনি কলেবর পরিত্যাগ করিয়া স্বস্থানে প্রস্থান করিয়াছেন।“তুমি ও ভীমসেন, নকুল ও সহদেবের সাহায্যে গুরুতর দেবকাৰ্য্য সংসাধন করিয়াছ। এক্ষণে তোমরা সকলেই কৃতকাৰ্য্য হইয়াছ, অতএব অতঃপর ইহলোক হইতে প্রস্থান করাই তোমাদিগের শ্রেয়ঃ। লোকের মঙ্গললাভের সময় সমুপস্থিত হইলেই সুবুদ্ধি, তেজ ও অনাগতদর্শন [ভবিষ্যৎ দর্শন] প্রভৃতি উপস্থিত হইয়া থাকে, আবার অমঙ্গলসময় হইলেই তৎসমুদয়ের ক্ষয় হইয়া যায়। ফলতঃ কালই জগতের বীজস্বরূপ। কালপ্রভাবেই সমুদয় সমুৎপন্ন ও বিলীন হইয়া থাকে। কালই বলবান্ হইয়া আবার দুর্ব্বল এবং ঈশ্বর [প্রভু] হইয়াও অন্যের আজ্ঞাবহ হয়। এক্ষণে তোমার অস্ত্রসমুদয়ের কার্য্য শেষ হইয়াছে বলিয়াই উহারা যে স্থান হইতে আগমন করিয়াছিল, সেই স্থানে প্রতিগমন করিয়াছে। আবার যখন উহাদের কার্য্যকাল সমুপস্থিত হইবে, তখন উহারা পুনরায় তোমার হস্তগত হইবে। এক্ষণে তোমাদিগের স্বর্গগমন সময় সমুপস্থিত হইয়াছে, অতএব তদ্বিষয়ে যত্নবান হওয়াই তোমাদিগের শ্রেয়ঃ।”মহর্ষি বেদব্যাস এই কথা কহিলে, মহাত্মা অৰ্জ্জুন তাঁহার অনুজ্ঞা গ্রহণপূৰ্ব্বক হস্তিনানগরে গমন করিয়া ধৰ্ম্মরাজ যুধিষ্ঠিরের নিকট বৃষ্ণি ও অন্ধকবংশীয়দিগের ক্ষয়বৃত্তান্ত আদ্যোপান্ত কীৰ্ত্তন করিলেন।মৌষলপরর্ব্বাধ্যায় সমাপ্ত



বুকমার্ক করে রাখুন 0 
"
4,বাংলা মহাভারত,মহাভারত (কালীপ্রসন্ন সিংহ অনূদিত),১৪.অশ্বমেধপর্ব,৮০. অর্জ্জুনপতনে চিত্রাঙ্গদাবিলাপ–-উলুপীতিরস্কার,"Table of Contents[Hide][Show]অর্জ্জুনপতনে চিত্রাঙ্গদাবিলাপ–-উলুপীতিরস্কারস্বকৃত যুদ্ধে পিতৃপরাজয়ে বভ্রুবাহনের খেদউলুপীমায়ামোহিত অর্জ্জুনের মোহাপনোদন৮০তম অধ্যায়অর্জ্জুনপতনে চিত্রাঙ্গদাবিলাপ–-উলুপীতিরস্কারবৈশম্পায়ন বলিলেন, এইরূপে মহাবীর ধনঞ্জয় ও বভ্রুবাহন সমরাঙ্গনে নিপতিত হইলে বভ্রুবাহনের জননী চিত্রাঙ্গদা তাঁহাদিগকে তদবস্থ দেখিয়া শোকসন্তপ্তহৃদয়ে সমরভূমিতে প্রবেশপূৰ্ব্বক বিলাপ করিতে করিতে মোহে একান্ত অভিভূত হইয়া, মহীতলে নিপতিত হইলেন। কিয়ৎকাল পরে তাঁহার সংজ্ঞালাভ হইলে তিনি সম্মুখে নাগরাজদুহিতা উলুপীকে দর্শন করিবামাত্র তাঁহাকে সম্বোধনপূর্ব্বক কহিলেন, “উলুপী! ঐ দেখ সমরবিজয়ী মহাবীর ধনঞ্জয় আমার পুত্র কর্ত্তৃক নিহত হইয়া সমরশয্যায় শয়ান রহিয়াছেন। তুমিই ঐ মহাবীরের নিধনের মূলীভূত কারণ। তুমি পরামর্শ না দিলে আমার পুত্র কখনই ধনঞ্জয়ের সহিত যুদ্ধে প্রবৃত্ত হইত না। এই ত’ তুমি পতিব্রতা! এই তোমার ধৰ্ম্মজ্ঞান! আজ তোমার নিমিত্তই তোমার স্বামী নিহত হইয়া ভূতলে নিপতিত হইলেন। যাহা হউক, যদি ধনঞ্জয় তোমার নিকট অশেষ অপরাধে অপরাধী হইয়া থাকেন, তথাপি আমি বিনয়বাক্যে কহিতেছি, তুমি অনুগ্রহপূর্ব্বক আজ উহার জীবনদান কর। হায়! পুত্রদ্বারা পতির বিনাশসাধন করিয়া তোমার কিছুমাত্র অনুতাপ হইতেছে না, এইরূপ ধৰ্ম্মানুষ্ঠানদ্বারা তুমি ত্রিলোকমধ্যে ধাৰ্ম্মিকা বলিয়া বিখ্যাত হইয়াছ! সমরনিহত পুত্রের নিমিত্ত আমার কিছুমাত্র অনুতাপ হইতেছে না, কিন্তু তুমি ঐ পুত্রদ্বারা যাহাকে আজ সমরাঙ্গনে নিপাতিত করিয়াছ, আমি কেবল তাহারই নিমিত্ত অনুতাপ করিতেছি।”শোকার্ত্তা চিত্রাঙ্গদা উলুপীকে এই কথা কহিয়া অৰ্জ্জুনের নিকট গমনপূৰ্ব্বক তাঁহাকে সম্বোধন করিয়া কহিলেন, “নাথ! তুমি, কৌরবনাথ যুধিষ্ঠিরের নিতান্ত প্রিয়। এক্ষণে অচিরাৎ গাত্রোত্থানপূৰ্ব্বক তাঁহার যজ্ঞীয় অশ্বের অনুসরণে প্রবৃত্ত হও। এ সময় নিশ্চিন্ত হইয়া ধরাশয্যায় শয়ান থাকা তোমার উচিত নহে। আমি তোমার যজ্ঞীয় অশ্বকে ত’ মুক্ত করিয়া দিয়াছি। আমার জীবন তোমারই অধীন। তুমি কত শত লোকের প্রাণরক্ষা করিয়াছ, এক্ষণে কি নিমিত্ত স্বয়ং প্রাণত্যাগ করিলে?”যশস্বিনী চিত্রাঙ্গদা এইরূপ বিলাপ করিয়া পুনরায় উলুপীকে সম্বোধনপূর্ব্বক কহিলেন, “ভদ্রে! ঐ দেখ, আমাদিগের পতি ধরাশয্যায় নিপতিত রহিয়াছেন। তুমি পুত্রদ্বারা উঁহার বিনাশসাধন করিয়াও অনুতাপ করিতেছ না। আমি এই বালক বভ্রুবাহনের জীবন প্রার্থনা করিতেছি না, কেবল লোহিতলোচন ধনঞ্জয় পুনরুজ্জীবিত হউন, এই আমার প্রার্থনা। উনি বহুসংখ্যক কামিনীর পাণিগ্রহণ করিয়াছেন বলিয়া তুমি তাঁহার প্রতি অনাদর করিও না। বহু ভাৰ্য্যা পরিগ্রহণ করা পুরুষদিগের দোষাবহ নহে। বিধাতাই পরিণয় কাৰ্য্যের সংঘটন কৰ্ত্তা। তাঁহার নিয়মানুসারেই ধনঞ্জয়ের সহিত তোমার পরিণয় হইয়াছে। এক্ষণে তুমি সেই পরিণয় সার্থক কর। আজ যদি তুমি এই পতিকে পুনরুজ্জীবিত না কর, তাহা হইলে আমি তোমার সমক্ষে এই স্থানেই প্রায়োপবেশনে প্রাণত্যাগ করিব।” শোকবিহুলা চিত্রাঙ্গদা উলুপীকে এই কথা কহিয়া বহুতর বিলাপ করিবার পর স্বামীর চরণ গ্রহণপূর্ব্বক প্রায়োপবেশনে প্রাণত্যাগ করিবার মানসে মৌনভাবে অবস্থান করিতে লাগিলেন।স্বকৃত যুদ্ধে পিতৃপরাজয়ে বভ্রুবাহনের খেদঐ সময় নরপতি বভ্রুবাহনের মোহ অপনীত হইলে, তিনি অবিলম্বে গাত্রোত্থানপূর্ব্বক স্বীয় জননীকে সমরভূমিতে সমাগত সন্দর্শন করিয়া কহিতে লাগিলেন, “হায়! আজ আমি ধনুর্দ্বরাগ্রগণ্য সমরবিজয়ী পিতাকে নিহত করিয়া কি দুষ্কর্ম্মই করিয়াছি! এই বীরপুরুষ সমরাঙ্গনে শয়ান হওয়াতে আমার জননী ইঁহার সহমৃতা হইবার মানসে ইঁহার সমীপে শয়ন করিয়াছেন। আজ যখন এই বিপুলবক্ষ মহাবাহু ধনঞ্জয়কে সমরে নিপতিত নিরীক্ষণ করিয়া আমার জননীর বক্ষঃস্থল শতধা বিদীর্ণ হইতেছে না, তখন নিশ্চয়ই উহা পাষাণময়। যখন এখনও আমার ও মাতার প্রাণবিয়োগ হইল না, তখন নিশ্চয়ই বোধ হইতেছে, মৃত্যুকাল উপস্থিত না হইলে কেহই প্রাণত্যাগ করিতে পারে না। আমি যখন পুত্র হইয়া স্বহস্তে পিতার বিনাশসাধন করিলাম, তখন আমাকে ধিক্‌! হায়! আজ কুরুবীর ধনঞ্জয়ের কাঞ্চনময় কবচ ভূতলে নিপতিত হইল। হে ব্রাহ্মণগণ! ঐ দেখুন, আমার পিতা অৰ্জ্জুন আজ মৎকর্ত্তৃক নিহত হইয়া রণশয্যায় শয়ান রহিয়াছেন। যেসকল ব্রাহ্মণ শান্তিকাৰ্য্যের নিমিত্ত পিতার অনুসরণ করিয়াছিলেন, তাঁহারা ইহার কি শান্তি করিলেন? যাহা হউক, এক্ষণে এই নৃশংস পিতৃঘাতক দুরাত্মাকে আজ কি প্রায়শ্চিত্ত করিতে হইবে, ব্রাহ্মণগণ শীঘ্র তাহার আদেশ করুন। অথবা এক্ষণে এই মৃত পিতার, চৰ্ম্মে সংবীত [আবৃত] হইয়া ইহার মস্তক গ্রহণপূর্ব্বক দ্বাদশবৎসর পরিভ্রমণ ভিন্ন আমার আর কিছুই প্রায়শ্চিত্ত নাই। হে নাগনন্দিনী উলুপী! আজ আমি অর্জ্জুনকে সমরে নিহত করিয়া তোমার নিতান্ত প্রিয়কাৰ্য্য সাধন করিয়াছি। এক্ষণে আমি আর প্রাণধারণ করিতে সমর্থ হইতেছি না, অচিরাৎ পিতৃনিষেবিত পদবীতে [পিতার ন্যায় প্রাণ পরিত্যাগ করিব] পদার্পণ করিব। তুমি আমাকে গাণ্ডীবধন্বার সহিত কলেবর পরিত্যাগ করিতে দেখিয়া পরম আহ্লাদ অনুভব কর।”মহারাজ! বভ্রুবাহন এইরূপ অনুতাপ করিয়া দুঃখশোকে একান্ত কাতর হইয়া কহিলেন, “হে চরাচর ভূতগণ! হে ভুজগনন্দিনী! তোমরা সকলে শ্রবণ কর, আমি সত্যপ্রতিজ্ঞাপূৰ্ব্বক কহিতেছি যে, যদি আজ আমার পিতা ধনঞ্জয় পুনরুজ্জীবিত না হয়েন, তাহা হইলে আমি নিশ্চয়ই আজ এই সমরভূমিতে স্বীয় কলেরর শোষণ করিব। আমি পিতৃঘাতক; আমার নিষ্কৃতি কুত্রাপি নাই। আমাকে নিশ্চয়ই এই পিতৃবধনিবন্ধন ঘোরতর নরকে নিপতিত হইতে হইবে। একজন সামান্য ক্ষত্রিয়কে বিনাশ করিলে একশত গোদানদ্বারা ঐ পাপ হইতে কথঞ্চিৎ মুক্তিলাভ করা যায়; কিন্তু পিতাকে বিনাশ করিলে কিছুতেই ঐ পাপ হইতে মুক্তিলাভের সম্ভাবনা নাই। যখন আমি অদ্বিতীয় ধনুর্দ্ধর, পরম ধার্ম্মিক পিতা ধনঞ্জয়কে নিহত করিয়াছি; তখন কখনই আমার নিষ্কৃতিলাভ হইবে না।”উলুপীমায়ামোহিত অর্জ্জুনের মোহাপনোদনমহাত্মা বভ্রুবাহন এই কথা কহিয়া, পিতার শোকে একান্ত কাতর হইয়া আচমনপূৰ্ব্বক মাতার সহিত প্রায়োপবেশন করিলেন। তখন নাগরাজকন্যা উলুপী তাঁহাকে নিতান্ত কাতর ও প্রায়োপবিষ্ট দেখিয়া নাগলোকস্থিত সঞ্জীবনমণি চিন্তা করিলেন। উলুপী চিন্তা করিবামাত্র ঐ মণি তথায় উপস্থিত হইল। তখন নাগনন্দিনী উহা গ্রহণপূৰ্ব্বক সৈনিকদিগের সমক্ষে বভ্রুবাহনকে সম্বোধন করিয়া কহিলেন, “বৎস! শোকপরিত্যাগপূর্ব্বক গাত্রোত্থান কর। অর্জ্জুনকে পরাজয় করা তোমার সাধ্যায়ত্ত নহে। ইন্দ্রাদি দেবতারাও উহাকে পরাজিত করিতে পারেন না। তোমার পিতার প্রিয়সাধনার্থ আমিই এই মায়াবিস্তার করিয়াছি। শত্রুতাপন ধনঞ্জয় রণস্থলে তোমার পরাক্রম অবগত হইবার নিমিত্তই এ স্থানে আগমন করিয়াছিলেন; এই নিমিত্ত আমি তোমাকে যুদ্ধার্থ অনুরোধ করিয়াছিলাম। বৎস! তুমি এই বিষয়ে অণুমাত্র পাপের আশঙ্কা করিও না। মহাত্মা ধনঞ্জয় শাশ্বত পুরাতন ঋষি। রণস্থলে ইন্দ্রও উঁহাকে পরাজিত করিতে সমর্থ নহেন। আমি এই দিব্যমণি সমানীত করিয়াছি। এই মণিপ্রভাবেই মৃতপন্নগেন্দ্রগণ পুনরুজ্জীবিত হইয়া থাকেন। তুমি এই মণি গ্রহণপূৰ্ব্বক তোমার পিতার বক্ষঃস্থলে স্থাপন কর; তাহা হইলে উহাকে পুনরুজ্জীবিত দর্শন করিবে।”উলুপী এই কথা কহিলে, অমিতপরাক্রম মহারাজ বভ্রুবাহন মহা আহ্লাদে ধনঞ্জয়ের বক্ষঃস্থলে সেই দিব্যমণি সংস্থাপিত করিলেন। মণি বিন্যস্ত হইবামাত্র মহাবীর অর্জ্জুন পুরুজ্জীবিত হইয়া সুপ্তোত্থিতের ন্যায় নয়নদ্বয় পরিমার্জ্জিত করিতে করিতে সমুত্থিত হইলেন। তখন মহাত্মা বভ্রুবাহন পিতাকে উত্থিত অবলোকন করিয়া ভক্তিভাবে তাঁহার চরণে নিপতিত হইয়া অভিবাদন করিলেন। দেবরাজ ইন্দ্র পুষ্পবৃষ্টি বর্ষণ করিতে লাগিলেন, মেঘগম্ভীরনিঃস্বন দুন্দুভিসকল তাড়িত না হইয়াও শব্দায়মান হইয়া উঠিল এবং সাধুবাদশব্দে আকাশমণ্ডল পরিপূর্ণ হইল।তখন মহাবাহু ধনঞ্জয় বভ্রুবাহনকে আলিঙ্গন করিয়া তাঁহার মস্তকাঘ্রাণ করিলেন। অনন্তর শোককৃশা চিত্রাঙ্গদা এবং পন্নগনন্দিনী উলুপী তাঁহার নেত্রপথে নিপতিত হইলেন। তিনি তাঁহাদিগকে দর্শন করিবামাত্র বভ্রুবাহনকে সম্বোধনপূর্ব্বক কহিলেন, “বৎস! আজ আমি সমরভূমিস্থ সমুদয় লোককে হর্ষ, শোক ও বিস্ময়ান্বিত দেখিতেছি কেন? আর তোমার জননী চিত্রাঙ্গদা ও নাগেন্দ্ৰনন্দিনী উলুপীই বা কি নিমিত্ত এই সমরভূমিতে সমাগত হইয়াছেন? আমি এইমাত্র অবগত আছি যে, তুমি আমার আদেশানুসারে এই স্থানে যুদ্ধে প্রবৃত্ত হইয়াছ। কিন্তু কামিনীগণের এ স্থলে আগমন করিবার প্রয়োজন কি? ইহা আমি অবগত নহি। অতএব তুমি আমার নিকট উহার কারণ ব্যক্ত করিয়া বল।” মহাবীর ধনঞ্জয় এই কথা জিজ্ঞাসা করিলে মহাত্মা বভ্রুবাহন তাঁহাকে প্রণাম করিয়া কহিলেন, “পিতঃ! আপনি জননী উলুপীকে এই বৃত্তান্ত জিজ্ঞাসা করুন।”



বুকমার্ক করে রাখুন 0 
"
5,বাংলা মহাভারত,মহাভারত (কালীপ্রসন্ন সিংহ অনূদিত),১৪.অশ্বমেধপর্ব,৮১. উলুপীর মুখে অর্জ্জুনের পরাজয়কারণ-প্রকাশ,"Table of Contents[Hide][Show]উলুপীর মুখে অর্জ্জুনের পরাজয়কারণ-প্রকাশপত্নী-পুত্রের সম্ভাষণান্তে অর্জ্জুনের প্রস্থান৮১তম অধ্যায়উলুপীর মুখে অর্জ্জুনের পরাজয়কারণ-প্রকাশবৈশম্পায়ন বলিলেন, তখন মহাবীর ধনঞ্জয় নাগকন্যা উলুপীকে সম্বোধন করিয়া কহিলেন, “প্রিয়ে! তুমি কি নিমিত্ত এই সমরক্ষেত্রে সমুপস্থিত হইয়াছ, আর বভ্রুবাহন-জননী চিত্রাঙ্গদাই বা কি নিমিত্ত এখানে আগমন করিয়াছেন তাহা পরিজ্ঞাত হইতে আমার নিতান্ত বাসনা হইতেছে। তুমি কি আমার অথবা বৎস বভ্রুবাহনের মঙ্গলকামনায় এই স্থানে আগমন করিয়াছ? আমি বা আমার পুত্র বভ্রুবাহন আমরা কেহ ত’ অজ্ঞানবশতঃ তোমার কোন অপ্রিয় কার্য্যের অনুষ্ঠান করি নাই? তোমার সপত্নী রাজপুত্রী চিত্রাঙ্গদা কি তোমার নিকট কোন অপরাধ করিয়াছেন?”মহাত্মা ধনঞ্জয় এই কথা কহিলে নাগেন্দ্রদুহিতা উলুপী হাস্যমুখে তাঁহাকে সম্বোধনপুৰ্ব্বক কহিলেন, “নাথ! আপনি আমার নিকট কোন অপরাধেই অপরাধী নহেন এবং বৎস বভ্রুবাহন ও উহার জননী চিত্রাঙ্গদাও আমার নিকট কোন অপরাধ করেন নাই। প্রিয়সখী চিত্রাঙ্গদা সর্ব্বদা আমার আজ্ঞানুবর্ত্তিনী হইয়া থাকেন। এক্ষণে আমি প্রণিপাতপূৰ্ব্বক আপনার নিকট এই প্রার্থনা করিতেছি যে, আমার পরামর্শানুসারে বভ্রুবাহন আপনার সহিত যুদ্ধ করিয়া আপনাকে পরাজিত করিয়াছিল বলিয়া আপনি আমার প্রতি ক্রুদ্ধ হইবেন না। আমি আপনার হিতসাধনার্থই বভ্রুবাহনকে সমরে প্রবর্ত্তিত করিয়াছিলাম। আপনি ভারতযুদ্ধে অধৰ্ম্মপথ অবলম্বনপূৰ্ব্বক মহাত্মা ভীষ্মকে নিপীড়িত করিয়া যে পাপসঞ্চয় করিয়াছিলেন, এক্ষণে বভ্রুবাহনের হস্তে পরাজিত হওয়াতে আপনার সেই পাপ হইতে নিষ্কৃতিলাভ হইল। আপনি শিখণ্ডীর সহিত সমবেত হইয়া মহাত্মা শান্তনুতনয়কে সংহারপুৰ্ব্বক মহাপাপে লিপ্ত হইয়াছিলেন; যদি ঐ পাপের শান্তি না হইতে হইতেই আপনার প্রাণবিয়োগ হইত, তাহা হইলে আপনি নিশ্চয়ই নিরয়গামী হইতেন। এক্ষণে আপনি পুত্রের নিকট পরাজিত হওয়াতে আপনার সেই পাপ বিনষ্ট হইল। অতঃপর আর আপনাকে নরকগামী হইতে হইবে না। পুৰ্ব্বে ভগবতী ভাগীরথী ও বসুগণ আপনার পাপশান্তির এই উপায় নির্দ্দেশ করিয়া দিয়াছেন।“শান্তনুতনয় মহাত্মা ভীষ্ম সংগ্রামশায়ী হইলে সমুদয় দেবতা ও বসুগণ গঙ্গাতীরে গমন ও স্নান করিয়া ভাগীরথীকে সম্বোধন করিয়া কহিলেন, ‘দেবি! মহাত্মা ভীষ্ম যুদ্ধে বিরত হইলে সব্যসাচী অর্জ্জুন অন্য ব্যক্তিকে সহায় করিয়া তাঁহাকে নিহত করিয়াছে। অতএব আপনি আজ্ঞা করুন, আজ আমরা উহাকে শাপ প্রদান করি।’ বসুগণ এই কথা কহিলে ভাগীরথী তৎক্ষণাৎ তথাস্তু বলিয়া তাঁহাদের বাক্যে অনুমোদন করিলেন। ঐ সময়ে আমিও তথায় উপস্থিত ছিলাম; বসুগণ আপনাকে শাপ প্রদান করিতেছেন, দেখিয়া ব্যথিতচিত্তে পিতৃভবনে প্রবেশপুৰ্ব্বক পিতার নিকট ঐ বৃত্তান্ত নিবেদন করিলাম। পিতা আমার মুখে ঐ সংবাদ শ্রবণমাত্র নিতান্ত বিষণ্ন হইয়া বসুদিগের নিকট গমনপূর্ব্বক বারংবার আপনার মঙ্গল প্রার্থনা করিতে লাগিলেন। তখন বসুগণ ভাগীরথীর অনুমতি গ্রহণপূর্ব্বক আমার পিতাকে সম্বোধন করিয়া কহিলেন, ‘নাগরাজ! অর্জ্জুনের পুত্র মণিপুরাধিপতি বভ্রুবাহন উহাকে সংগ্রামস্থলে শরনিকরে নিপাতিত করিলেই তাঁহার শাপ হইতে মুক্তিলাভ হইবে। এক্ষণে তুমি স্বস্থানে প্রস্থান কর।’“বসুগণ এই কথা কহিলে আমার পিতা তাঁহাদিগের এই বাক্য-শ্রবণে প্রীত হইয়া স্বীয় ভবনে আগমনপূৰ্ব্বক আমার নিকট উহা ব্যক্ত করিলেন। আমি সেই নিমিত্তই এক্ষণে বভ্রুবাহনকে আপনার সহিত যুদ্ধ করিতে অনুরোধ করিয়া আপনাকে শাপ হইতে বিমুক্ত করিলাম। বোধ হয়, এ বিষয়ে আমার কিছুমাত্র অপরাধ নাই। আপনি ঐ পাপ হইতে বিমুক্ত না হইলে নিশ্চয় আপনাকে নরকভোগ করিতে হইত। এক্ষণে আপনি বভ্রুবাহনের নিকট পরাজিত হইয়াছেন বলিয়া কিছুমাত্র লজ্জিত হইবেন না। দেবরাজ ইন্দ্রও আপনাকে সংগ্রামে পরাজিত করিতে সমর্থ নহেন। পুত্র আত্মস্বরূপ, এই নিমিত্ত আপনি পুত্রের নিকট পরাজিত হইলেন।”পত্নী-পুত্রের সম্ভাষণান্তে অর্জ্জুনের প্রস্থাননাগনন্দিনী উলুপী এই কথা কহিলে মহাত্মা ধনঞ্জয় প্রীতমনে তাঁহাকে সম্বোধনপুৰ্ব্বক কহিলেন, “প্রিয়ে! তুমি এইরূপ কার্য্যের অনুষ্ঠান করিয়া আমার মহোপকার করিয়াছ।” এই বলিয়া তিনি উলুপী ও চিত্রাঙ্গদার সমক্ষে মণিপুরাধিপতি বভ্রুবাহনকে সম্বোধনপূর্ব্বক কহিলেন, “বৎস! মহাত্মা যুধিষ্ঠির আগামী চৈত্র পুর্ণিমাতে অশ্বমেধযজ্ঞ আরম্ভ করিবেন। ঐ দিবস তুমি তোমার মাতা চিত্রাঙ্গদা ও বিমাতা উলুপীকে লইয়া অমাত্যগণ সমভিব্যাহারে হস্তিনায় গমন করিও।”তখন মহাত্মা বভ্রুবাহন অশ্রুপূর্ণনয়নে অৰ্জ্জুনকে সম্বোধনপূর্ব্বক কহিলেন, “পিতঃ! আমি আপনার আজ্ঞানুসারে অশ্বমেধযজ্ঞে উপস্থিত হইয়া দ্বিজাতিগণের পরিবেশনকার্য্যে নিযুক্ত হইব। এক্ষণে আপনি অনুগ্রহপূৰ্ব্বক আমার মাতা ও বিমাতার সহিত আপনার এই মণিপুরের ভবনে প্রবেশপূৰ্ব্বক আজিকার রাত্রি অতিবাহিত করুন। কল্য প্রাতে অশ্বের অনুসরণ করিবেন।”মহাত্মা বভ্রুবাহন এই কথা কহিলে, মহাবীর অর্জ্জুন হাস্যমুখে তাঁহাকে সম্বোধন করিয়া কহিলেন, “বৎস! আমাকে যেরূপ নিয়ম পালন করিতে হইতেছে, তাহা তোমার অবিদিত নাই। আমার এই যজ্ঞীয় অশ্ব-ইচ্ছানুসারে নানা স্থানে বিচরণ করিতেছে। এ যে স্থলে গমন করিবে, আমাকে সেই স্থানেই গমন করিতে হইবে; সুতরাং আজ আমি কোনক্রমেই তোমার পুরমধ্যে প্রবেশ করিতে পারি না। এক্ষণে তোমার মঙ্গললাভ হউক; আমি চলিলাম।” মহাত্মা ধনঞ্জয় পুত্রকে এই কথা কহিয়া তৎকর্ত্তৃক পূজিত হইয়া প্রিয়তমা উলুপী ও চিত্রাঙ্গদাকে সম্ভাষণপূৰ্ব্বক তথা হইতে প্রস্থান করলেন।



বুকমার্ক করে রাখুন 0 
"
6,বাংলা মহাভারত,মহাভারত (কালীপ্রসন্ন সিংহ অনূদিত),১৪.অশ্বমেধপর্ব,৮২. অর্জ্জুনের প্রস্থান,"৮২তম অধ্যায়অর্জ্জুনের প্রস্থানবৈশম্পায়ন বলিলেন, হে মহারাজ! অনন্তর সেই যজ্ঞীয় অশ্ব সসাগরা পৃথিবী পরিভ্রমণপূৰ্ব্বক হস্তিনাভিমুখে প্রত্যাগমন করিতে করিতে সহসা মগধপুরে সমুপস্থিত হইল। মহাবীর অর্জ্জুনও উহার পশ্চাৎ পশ্চাৎ তথায় গমন করিলেন। তখন মগধাধিপতি সহদেবতনয় মেঘসন্ধি ঐ যজ্ঞীয় অশ্ব স্বীয় অধিকারমধ্যে সমাগত হইয়াছে শ্রবণ করিবামাত্র রথারোহণ ও সশরশাসন ধারণপূর্ব্বক পুর হইতে নির্গত হইয়া ধনঞ্জয়ের প্রতি ধাবমান হইলেন এবং অচিরাৎ তথায় উপস্থিত হইয়া বালস্বভাবসুলভ চপলতানিবন্ধন ধনঞ্জয়কে সম্বোধনপূৰ্ব্বক কহিলেন, “পাণ্ডুনন্দন! তোমার এই যজ্ঞীয় অশ্বকে অবলাজনকর্ত্তৃক রক্ষিত বলিয়া আমার বোধ হইতেছে। আমি আজ অবলীলাক্রমে ইহাকে অপহরণ করিব, তুমি ইহার মোচনবিষয়ে যত্নবান হও। আমার পূর্ব্বপুরুষগণ তোমার সহিত যুদ্ধ করেন নাই বটে, কিন্তু আমি আজ সমরাঙ্গনে তোমার উপর যথোচিত পরাক্রম প্রকাশ করিব। এক্ষণে আমি তোমাকে অস্ত্রপ্রহার করিতেছি, তুমি আমাকে অস্ত্রপ্রহার কর।”বলদর্পিত মেঘসন্ধি এই কথা কহিলে মহাবীর অর্জ্জুন ঈষৎ হাস্য করিয়া কহিলেন, “রাজন্‌! যাহারা আমার অশ্ব গ্রহণ করিবে, আমি তাহাদিগকে নিবারণ করিব, জ্যেষ্ঠভ্রাতা যুধিষ্ঠির আমাকে এইরূপ নিয়ম নির্দ্দেশ করিয়া দিয়াছেন। বোধ হয়, উহা তোমারও অবিদিত নাই। এক্ষণে তুমি সাধ্যানুসারে আমার উপর অস্ত্র প্রহার কর; আমি তাহাতে কিছুমাত্র ক্ষুব্ধ নহি।”মহাবীর অর্জ্জুন এই কথা কহিলে, দেবরাজ ইন্দ্র যেমন বারিবর্ষণ করেন, তদ্রূপ মগধরাজ মেঘসন্ধি ধনঞ্জয়ের উপর সহস্র শরবর্ষণ করিতে লাগিলেন। তখন অৰ্জ্জুনও গাণ্ডীব-নিক্ষিপ্ত শরনিকরে মগধরাজের সেই শরসমুদয় ছেদনপূৰ্ব্বক সদয়হৃদয়ে তাঁহাকে ও তাঁহার সারথিকে শরাঘাত না করিয়া তাঁহার ধ্বজ, পতাকা, রথ, যন্ত্র ও অশ্বের উপর প্রদীপ্তাস্যসম্পন্ন [জ্বলিত বদনযুক্ত—বিষজ্বালায় অগ্নিতুল্য মুখ] পন্নগের ন্যায় শরনিকর নিক্ষেপ করিলেন। এইরূপে ধনঞ্জয় অনুগ্রহ করিয়া মেঘসন্ধিকে কলেবরে রক্ষা করিলে, তিনি স্বীয় বাহুবলে উহা রক্ষিত হইল বিবেচনা করিয়া অর্জ্জুনের উপর শরবর্ষণ করিতে লাগিলেন। কপিকেতন [বানরধ্বজ অর্জ্জুন] তাঁহার শরনিকরে নিতান্ত আহত হইয়া বসন্তকালীন পুষ্পিত পলাশবৃক্ষের ন্যায় সুশোভিত হইলেন।মহাবীর অর্জ্জুন এতাবৎকাল মেঘসন্ধিকে নিপীড়িত করিতে ইচ্ছা করেন নাই বলিয়াই সহদেবতনয় তাঁহার সম্মুখে অবস্থানপূর্ব্বক তাঁহার উপর অসংখ্য শরনিক্ষেপ করিলেও তিনি তাহাতে কিছুমাত্র ক্রূদ্ধ হয়েন নাই। কিন্তু এক্ষণে তিনি সেই বালককে বারংবার অত্যাচার করিতে দেখিয়া আর উহা সহ্য করিতে পারিলেন না। তখন তিনি রোষাবিষ্ট হইয়া শরাসন আকর্ষণপুৰ্ব্বক শরনিক্ষেপ করিয়া এককালে তাঁহার অশ্বগণের প্রাণসংহার, সারথির মস্তকচ্ছেদন, শরাসনকৰ্ত্তন এবং শরামুষ্টি ধ্বজ পতাকাসমুদয় ছেদন করিয়া ফেলিলেন।মগধরাজ মেঘসন্ধি এইরূপে অশ্ব, সারথি ও শাসনবিহীন হইয়া সুবর্ণময় গদা গ্রহণপূৰ্ব্বক মহাবেগে অর্জ্জুনের প্রতি ধাবমান হইলেন। মহাবীর ধনঞ্জয় তাঁহাকে গদাগ্রহণপূৰ্ব্বক আগমন করিতে দেখিয়া, অচিরাৎ সেই গদার উপর শরনিকর নিক্ষেপ করিলেন। গদা অর্জ্জুনের সেই ভীষণ শরাঘাতে খণ্ড খণ্ড হইয়া ভূজঙ্গিনীর ন্যায় ভূতলে নিপতিত হইল। তখন ধীমান ধনঞ্জয় মগধপতিকে রথ, শরাসন ও গদাবিহীন দেখিয়া আর তাঁহাকে প্রহার করিতে সম্মত হইলেন না; প্রত্যুত তাঁহাকে নিতান্ত দুঃখিত দেখিয়া সান্ত্বনাবাক্যে কহিলেন, “তুমি বালক হইয়াও ক্ষত্রিয়ধৰ্ম্মানুসারে সমরাঙ্গনে যেরূপ কাৰ্য্য করিয়াছ, তোমার পক্ষে উহা যথেষ্ট হইয়াছে; অতএব এক্ষণে গৃহে প্ৰতিগমন কর। ধৰ্ম্মরাজ যুধিষ্ঠির আমাকে নরপতিদিগকে সংহার করিতে নিষেধ করিয়াছেন; এই নিমিত্তই তুমি অপরাধী হইলেও আমি তোমাকে বিনাশ করিলাম না।”মহাবীর ধনঞ্জয় এই কথা কহিলে, মগধপতি মেঘসন্ধি আপনাকে পরাজিত বিবেচনা করিয়া ধনঞ্জয়ের নিকট গমনপূর্ব্বক কৃতাঞ্জলিপুটে তাঁহাকে সম্বোধন করিয়া কহিলেন, “মহাত্মন্! আমি আপনার নিকট পরাজিত হইলাম; আর আমার যুদ্ধ করিবার বাসনা নাই। এক্ষণে আমাকে কোন কার্য্যের অনুষ্ঠান করিতে, হইবে, তাহা আদেশ করুন।” তখন অৰ্জ্জুন তাঁহাকে আশ্বাসপ্রদানপূর্ব্বক কহিলেন, “রাজন্‌! তুমি চৈত্রী-পূর্ণিমাতে নরপতি ধৰ্ম্মরাজ যুধিষ্ঠিরের যজ্ঞস্থলে সমুপস্থিত হইবে।” মহাত্মা অর্জ্জুন এইরূপে মগধরাজকে নিমন্ত্রণ করিলে, তিনি তাঁহার বাক্যে সম্মত হইয়া তাঁহাকে ও তাঁহার সেই যজ্ঞীয় অশ্বকে যথাবিধি পূজা করিলেন। অনন্তর সেই অশ্ব পুনরায় সমুদ্রতীর দিয়া বঙ্গ, পুণ্ড্র ও কোশলদেশ অতিক্রম করিতে লাগিল। মহাবীর ধনঞ্জয়ও স্বীয় গাণ্ডীবধনুপ্রভাবে বঙ্গাদিদেশীয় ম্লেচ্ছদিগকে ক্রমশঃ পরাস্ত করিতে লাগিলেন।



বুকমার্ক করে রাখুন 0"
7,বাংলা মহাভারত,মহাভারত (কালীপ্রসন্ন সিংহ অনূদিত),১৪.অশ্বমেধপর্ব,৮৩. চেদী-আদি বিবিধ দেশ জয়,"৮৩তম অধ্যায়চেদী-আদি বিবিধ দেশ জয়বৈশম্পায়ন বলিলেন, অনন্তর মহাবীর অর্জ্জুন অশ্বের অনুসরণপূৰ্ব্বক ক্রমশঃ দক্ষিণদিকে গমন করিতে লাগিলেন। কিয়দ্দিন পরে সেই কামচারী তুরঙ্গম দক্ষিণদিক হইতে প্রত্যাবৃত্ত হইয়া ইতস্ততঃ নানা দেশ বিচরণ করিতে করিতে রমণীয় চেদীদেশে সমুপস্থিত হইল। তখন শিশুপালপুত্র মহারাজ শরভ প্রথমে অর্জ্জুনের সহিত যুদ্ধ করিয়া পরিশেষে তাহার যথোচিত সৎকার করিলেন। তৎপরে ঐ অশ্ব ক্রমে ক্রমে কাশী, অঙ্গ, কোশল, কিরাত ও তঙ্গণদেশে গমন করিল। মহাবীর অর্জ্জুনও উহার সহিত সেই দেশে গমনপূর্ব্বক ভূপতিদিগের নিকট যথেষ্ট সম্মানলাভ করিলেন।অনন্তর তিনি সেই অশ্বের অনুসরণক্রমে দশার্ণদেশে সমুপস্থিত হইলেন। দশাণাধিপতি মহাবীর চিত্রাঙ্গদ তাঁহাকে অধিকারমধ্যে উপস্থিত দেখিয়া তাহার সহিত তুমুল যুদ্ধ আরম্ভ করিলেন। তখন মহাত্মা ধনঞ্জয় তাঁহাকে অচিরাৎ পরাজিত করিয়া নিষাদরাজ একলব্যের রাজ্যে উপস্থিত হইলেন। নিষাদাধিপতি মহারাজ একলব্যের পুত্র অর্জ্জুনকে সমাগত দেখিয়া নিষাদগণসমভিব্যাহারে তাঁহার সহিত ঘোরতর যুদ্ধ করিতে লাগিলেন। তখন মহাবীর অর্জ্জুন সেই নিষাদরাজ-তনয়কে বিঘ্নস্বরূপ বিবেচনা করিয়া অবলীলাক্রমে তাঁহাকে তাঁহার অনুচরগণের সহিত পরাজয় করিয়া পুনৰ্ব্বার দক্ষিণ সাগরের তীর দিয়া ভ্রমণ করিতে আরম্ভ করিলেন। ঐ সময় দ্রাবিড়, অন্ধ, মহিষক ও কোল্বগিরিনিবাসী বীরগণ তাঁহার সহিত ঘোরতর যুদ্ধ আরম্ভ করিল। তখন তিনি তাঁহাদের সকলকেই পরাজিত করিয়া সেই অশ্বের অনুসরণক্রমে ক্রমে ক্রমে সুরাষ্ট্র, গোকর্ণ ও প্রভাস অতিক্রমপূৰ্ব্বক দ্বারাকানগরে সমুপস্থিত হইলেন।মহাবীর ধনঞ্জয় যজ্ঞীয় অশ্বের সহিত দ্বারকায় প্রবিষ্ট হইবামাত্র যদুবংশীয় বালকগণ যুদ্ধার্থী হইয়া সেই অশ্ব ধারণপূর্ব্বক অর্জ্জুনের প্রতি ধাবমান হইল। তখন বৃষ্ণ্যন্ধকপতি মহাত্মা উগ্রসেন ধনঞ্জয়ের সহিত বিবাদ করিতে অনিচ্ছুক হইয়া সেই বালকগণকে নিবারণপূৰ্ব্বক বসুদেবসমভিব্যাহারে অর্জ্জুনের নিকট গমন করিয়া প্রীতমনে তাঁহার যথোচিত সৎকার করিলেন। তখন মহাবীর অর্জ্জুন মহাত্মা উগ্রসেন ও মাতুল বসুদেবের অনুজ্ঞা গ্রহণপূৰ্ব্বক পুনৰ্ব্বার অশ্বের অনুসরণে প্রবৃত্ত হইলেন। অনন্তর সেই অশ্ব ক্রমে ক্রমে সমুদ্রের পশ্চিমকূল ও পঞ্চনদপ্রদেশ অতিক্রম করিয়া পরিশেষে গান্ধারদেশে সমুপস্থিত হইল।



বুকমার্ক করে রাখুন 0"
8,বাংলা মহাভারত,মহাভারত (কালীপ্রসন্ন সিংহ অনূদিত),১৪.অশ্বমেধপর্ব,৮৪. শকুনিতনয়ের পরাভব—গান্ধারজয়,"৮৪তম অধ্যায়শকুনিতনয়ের পরাভব—গান্ধারজয়বৈশম্পায়ন বলিলেন, তখন শকুনির পুত্র মহারথ গান্ধাররাজ অর্জ্জুনকে অধিকারমধ্যে সমাগত দেখিয়া তাঁহার সহিত যুদ্ধ করিবার মানসে চতুরঙ্গিণী সেনাসমভিব্যাহারে ধ্বজপতাকা উড্ডীন করিয়া ধাবমান হইলেন। ঐ সময় গান্ধারনগরে যেসমুদয় যোদ্ধা ছিলেন, তাঁহারা সকলেই শকুনির বধবৃত্তান্ত স্মরণ করিয়া শরাসনধারণপূৰ্ব্বক পাণ্ডুতনয়ের অভিমুখে আগমন করিতে লাগিলেন। তখন ধর্ম্মপরায়ণ মহাত্মা ধনঞ্জয় তাঁহাদিগের নিকট বিনীতভাবে যুধিষ্ঠিরের বাক্য কীৰ্ত্তন করিয়া তাঁহাদিগকে যুদ্ধ করিতে নিবারণ করিলেন, কিন্তু উঁহারা ঐ বাক্য অগ্রাহ্য করিয়া ক্রোধাবিষ্টচিত্তে অশ্বকে পরিবেষ্টনপূৰ্ব্বক তাঁহার সহিত সংগ্রামে প্রবৃত্ত হইলেন। তখন মহাবীর অর্জ্জুন অম্লানবদনে গাণ্ডীবনির্ম্মুক্ত শাণিতক্ষুরদ্বারা তাঁহাদিগের শিরচ্ছেদন করিতে আরম্ভ করিলেন। অনন্তর গান্ধারদেশীয় যোধগণ তাঁহার শরনিকরে নিতান্ত নিপীড়িত হইয়া ভয়ে সেই যজ্ঞীয় অশ্ব পরিত্যাগপূৰ্ব্বক তাঁহাকে দৃঢ়রূপে আক্রমণ করিতে লাগিলেন। তখন মহাবীর অর্জ্জুন নিতান্ত ক্রুদ্ধ হইয়া গাণ্ডীবনির্ম্মুক্ত শাণিতশরনিকরে তাঁহাদের অনেককেই শমনসদনে প্রেরণ করিলেন।এইরূপে গান্ধারদেশীয় যোধগণ পার্থশরে নিতান্ত নিপীড়িত ও নিহত হইলে শকুনিনন্দন স্বয়ং অর্জ্জুনের সহিত সংগ্রামে প্রবৃত্ত হইলেন। মহাত্মা ধনঞ্জয় গান্ধারপতিকে সংগ্রামে প্রবৃত্ত দেখিয়া যুধিষ্ঠিরের আজ্ঞানুসারে তাঁহাকে সম্বোধনপূর্ব্বক কহিলেন, “গান্ধাররাজ! মহারাজ যুধিষ্ঠির আমাকে সংগ্রামে ভূপতিদিগের প্রাণসংহার করিতে নিষেধ করিয়াছেন। অতএব আজ তুমি যুদ্ধে নিবৃত্ত হও।”মহাত্মা ধনঞ্জয় এই কথা কহিলে, গান্ধারপতি অজ্ঞানবশতঃ যুদ্ধে ক্ষান্ত না হইয়া তাঁহার প্রতি শরজাল বর্ষণ করিতে লাগিলেন। মহাবীর অর্জ্জুন তদ্দর্শনে নিতান্ত কোপাবিষ্ট হইয়া অর্ধচন্দ্রাকার বাণদ্বারা গান্ধারপতির মস্তক হইতে শিরস্ত্রাণ অপনীত করিলেন। শিরস্ত্রাণ পার্থশরে অপনীত হইয়া জয়দ্রথের মস্তকের ন্যায় বহুদূরে নিপতিত হইল। গান্ধারদেশীয় বীরগণ ঐ ব্যাপার-দর্শনে নিতান্ত বিস্ময়াবিষ্ট হইয়া নিশ্চয় বুঝিতে পারিলেন যে, অর্জ্জুন রাজা বলিয়া গান্ধারপতির প্রাণসংহার করিলেন না। তখন গান্ধাররাজ পার্থের সেই অসাধারণ কাৰ্য্যদর্শনে যারপরনাই শঙ্কিত হইয়া যোধগণের সহিত সংগ্রাম হইতে পলায়ন করিতে লাগিলেন। তখন মহাবীর ধনঞ্জয় গান্ধারগণকে বেগে পলায়ন করিতে দেখিয়া নতপর্ব্বভল্লদ্বারা তাঁহাদিগের মস্তকচ্ছেদন করিতে আরম্ভ করিলেন। সেই সময় অনেকানেক বীর নিতান্ত শঙ্কিতচিত্তে পলায়ন করিতে করিতে গাণ্ডীবনির্ম্মুক্ত শরনিকরদ্বারা আপনাদিগের বাহুসমুদয় ছিন্ন হইলেও তাহা অবগত হইতে পারিলেন না। পরিশেষে সেই চতুরঙ্গ গান্ধারসৈন্য নিতান্ত ভীত হইয়া বারংবার সংগ্রামস্থলে পরিভ্রমণ করিতে লাগিল; কেহই অগ্রসর হইয়া অৰ্জ্জুনের পরাক্রম সহ্য করিতে পারিল না।এইরূপে গান্ধারসৈন্যগণ নিতান্ত নিপীড়িত ও নিঃশেষিতপ্রায় হইলে গান্ধাররাজ শকুনিতনয়ের জননী অর্দ্ধহস্তে বৃদ্ধ মন্ত্রিগণসমভিব্যাহারে পুর হইতে বহির্গত হইয়া সত্বর সংগ্রামস্থলে আগমনপূর্ব্বক পুত্রকে যুদ্ধ হইতে নিবারণ করিয়া অৰ্জ্জুনের যথোচিত সৎকার করিলেন। তখন মহাত্মা ধনঞ্জয় মাতুলানীকে [মামীকে] সমরাঙ্গনে সমাগত দেখিয়া প্রযত্নসহকারে তাঁহার পূজা করিয়া শকুনিনন্দনকে সম্বোধনপূৰ্ব্বক কহিলেন, “ভ্রাতঃ! তুমি সংগ্রামে প্রবৃত্ত হইয়া আমার নিতান্ত অপ্রিয় কার্য্যের অনুষ্ঠান করিয়াছ। যখন আমার সহিত তোমার ভ্রাতৃসম্বন্ধ বিদ্যমান আছে, তখন তুমি আমার প্রতিদ্বন্দ্বী হইয়া বুদ্ধিমানের কার্য্য কর নাই। আমি কেবল জননী গান্ধারী ও জ্যেষ্ঠতাত ধৃতরাষ্ট্রকে স্মরণ করিয়াই তোমাকে বিনাশ করিলাম না। যাহা হউক, তোমার এইরূপ বুদ্ধি যেন আর কদাচ উপস্থিত না হয়। এক্ষণে তুমি বৈরভাব পরিত্যাগ করিয়া স্বীয় ভবনে প্রস্থান কর। মহারাজ যুধিষ্ঠির চৈত্রী-পূর্ণিমাতে অশ্বমেধযজ্ঞের অনুষ্ঠান করিবেন। ঐ দিবস হস্তিনানগরে গমন করিও।”



বুকমার্ক করে রাখুন 0"
9,বাংলা মহাভারত,মহাভারত (কালীপ্রসন্ন সিংহ অনূদিত),১৪.অশ্বমেধপর্ব,৮৫. অর্জ্জুনের প্রত্যাগমন—যজ্ঞস্থাননির্ম্মাণ,"Table of Contents[Hide][Show]অর্জ্জুনের প্রত্যাগমন—যজ্ঞস্থাননির্ম্মাণনিমন্ত্রিত নরপতিগণের আগমন—অভ্যর্থনানৃপতিগণের সভারোহণ৮৫তম অধ্যায়অর্জ্জুনের প্রত্যাগমন—যজ্ঞস্থাননির্ম্মাণবৈশম্পায়ন বলিলেন, মহারাজ! মহাবীর অর্জ্জুন শকুনির পুত্রকে এইরূপ কহিয়া পুনরায় সেই কামবিহারী অশ্বের অনুগমনে প্রবৃত্ত হইলেন। তখন ঐ অশ্ব ক্রমশঃ হস্তিনাভিমুখে আগমন করিতে আরম্ভ করিল। এদিকে ধৰ্ম্মরাজ যুধিষ্ঠির চরগণের নিকট অশ্বের আগমন ও অর্জ্জুনের কুশলবৃত্তান্ত শ্রবণ করিয়া মহা আহ্লাদিত হইলেন। গান্ধারাদি দেশে অর্জ্জুনের সহিত যেসমুদয় যুদ্ধঘটনা হইয়াছিল, ঐ সময় তৎসমুদয় তাঁহার কর্ণগোচর হওয়াতে তাঁহার আহ্লাদের আর পরিসীমা রহিল না। অনন্তর তিনি উৎকৃষ্ট নক্ষত্রযুক্ত মাঘী-দ্বাদশীতে ভীমসেন, নকুল ও সহদেবকে আপনার সমীপে সমানীত করিয়া বৃকোদরকে সম্বোধনপূৰ্ব্বক কহিলেন, “ভ্রাতঃ! আমি চরমুখে শুনিলাম, তোমার অনুজ অর্জ্জুন অশ্বের সহিত নির্ব্বিঘ্নে আগমন করিতেছেন। মাঘীপূর্ণিমা আগত প্রায়; মাঘমাসও নিঃশেষিত হইল। যজ্ঞানুষ্ঠানের অধিক দিন বিলম্ব নাই; অশ্বও এক্ষণে নিকটবর্ত্তী হইয়াছে। অতএব বেদপারদর্শী ব্রাহ্মণগণকে যজ্ঞের উপযুক্ত স্থান নিরূপণ করিতে আদেশ কর।”ধর্ম্মাত্মা যুধিষ্ঠির এই কথা কহিলে, মহাবীর বৃকোদর অর্জ্জুনের আগমনবৃত্তান্ত-শ্রবণে মহা আহ্লাদিত হইয়া যজ্ঞকুশল ব্রাহ্মণ ও বিজ্ঞতম স্থপতিদিগের সহিত যজ্ঞভূমি দর্শনার্থ গমন করিলেন এবং অবিলম্বে ব্রাহ্মণগণের মতানুসারে একখণ্ড বৃহৎ ভূমি মনোনীত করিয়া উহার মধ্যে যজ্ঞকাৰ্য্যের উপযুক্ত স্থান বিশুদ্ধ কাঞ্চনদ্বারা মণ্ডিত করাইলেন। তৎপরে স্থপতিগণ তাঁহার নির্দ্দেশানুসারে ঐ ভূমির অন্যান্য স্থানে বিবিধ রত্নবিভূষিত মণিময় কুট্টিম[চাতাল]যুক্ত শত শত প্রাসাদ, কনকময় বিচিত্র স্তম্ভ, বৃহৎ তোরণ এবং অন্তঃপুরচারিণী কামিনী, নানা দেশসমাগত নরপতি ও ব্রাহ্মণগণের বাসোপযোগী গৃহসমুদয় প্রস্তুত করিতে লাগিল।নিমন্ত্রিত নরপতিগণের আগমন—অভ্যর্থনাসমুদয় কাৰ্য্য সুসম্পন্ন হইলে, মহাত্মা ভীমসেন যুধিষ্ঠিরের আদেশানুসারে নরপতিদিগের নিকট দূত প্রেরণ করিলেন। নরপতিগণও ধৰ্ম্মরাজের হিতসাধনাৰ্থ বিবিধ রত্ন, স্ত্রী, অশ্ব ও আয়ুধ লইয়া হস্তিনায় আগমন করিতে লাগিলেন। ঐ সকল নরপতি হস্তিনায় উপস্থিত হইয়া শিবির সংস্থাপন করিলে উঁহাদের শিবিরমধ্যে সমুদ্রগর্জ্জনের ন্যায় ঘোরতর গভীর শব্দ সমুত্থিত হইতে আরম্ভ হইল। তখন ধৰ্ম্মরাজ যুধিষ্ঠির সেই সমাগত নরপতিদিগের নিমিত্ত অন্ন, পানীয় ও অলোকসামান্য শয্যা এবং বাহনদিগের নিমিত্ত ধান্য, ইক্ষু ও গোরসপরিপূর্ণ বিবিধ গৃহসকল প্রদান করিতে আদেশ করিলেন।অনন্তর বেদবিদ্যাসম্পন্ন বহুসংখ্যক মুনি ও শ্রেষ্ঠতম ব্রাহ্মণগণ শিষ্যগণসমভিব্যাহারে তথায় সমাগত হইতে লাগিলেন। ধৰ্ম্মরাজ যুধিষ্ঠির তাঁহাদিগকে দর্শনমাত্র বিনীতভাবে অভ্যর্থনা করিয়া স্বয়ং তাঁহাদের আবাসস্থান পৰ্য্যন্ত তাঁহাদিগের অনুগমন করিলেন। ঐ সময় স্থপতি ও অন্যান্য শিল্পিগণ যজ্ঞোপকরণসমুদয় প্রস্তুত হইয়াছে বলিয়া ধৰ্ম্মরাজের নিকট নিবেদন করিল। ধৰ্ম্মরাজ উহা শ্রবণ করিয়া ভ্রাতৃগণের সহিত যারপরনাই আহ্লাদিত হইলেন।নৃপতিগণের সভারোহণএইরূপে সেই অশ্বমেধযজ্ঞের সমুদয় দ্রব্য প্রস্তুত হইলে হেতুবাদনিরত বাগ্মিগণ সভায় উপবেশনপূৰ্ব্বক পরস্পর পরস্পরের পরাজয়বাসনায় নানাপ্রকার হেতু প্রদর্শন করিয়া তর্কবিতর্ক করিতে লাগিলেন এবং সমাগত নৃপতিগণ সেই ভীমসেনবিহিত যজ্ঞভূমির উপকরণসমুদয় দর্শন করিতে আরম্ভ করিলেন। ঐ যজ্ঞভূমির কোন স্থানে কনকময় বিচিত্র তোরণ, কোন স্থানে বিবিধ শয্যা, আসন ও বিহারসামগ্রী, কোন স্থানে জনতা, কোন স্থানে সুবর্ণময় ঘট, কটাহ [কড়া], কলস ও শরাব [শরা], কোন স্থানে সুবর্ণ বিভূষিত দারুময় [কাষ্ঠময়] ঘূপ, কোন স্থানে স্থলজাত ও জলজাত জন্তুসমুদয়, কোন স্থানে বিবিধ বিহঙ্গম [পক্ষী], কোন স্থানে বৃদ্ধা স্ত্রী-সমুদয় এবং কোন স্থানে উদ্ভিজ [বৃক্ষ] ও নানাপ্রকার পর্ব্বতজ প্রাণীসমুদয় দর্শনে নরপতিগণের বিস্ময়ের আর পরিসীমা রহিল না। ঐ সময় তত্ৰত্য সকল ব্যক্তিই মনে করিতে লাগিলেন যে, বুঝি সমুদয় জম্বুদ্বীপ এই যুধিষ্ঠিরের যজ্ঞস্থানে সমাগত হইয়াছে। ঐ যজ্ঞস্থলে ব্রাহ্মণ ও বৈশ্যগণের আহারসামগ্রীর কিছুমাত্র অপ্রতুল ছিল না। চতুর্দ্দিকে অন্নের পর্ব্বত, ঘৃত ও দধির নদী এবং রাশি রাশি অন্যান্য রাজভোগ্য সামগ্রীসমুদয় বিদ্যমান ছিল। সুবৰ্ণমাল্যধারী মণিকুণ্ডলমণ্ডিত সহস্র সহস্র ব্যক্তি বিচিত্র পাত্ৰসমুদয়ে সেই সকল ভোজ্যদ্রব্য গ্রহণপূৰ্ব্বক ব্রাহ্মণগণকে পরিবেশন করিতে আরম্ভ করিল। এক এক লক্ষ ব্রাহ্মণের ভোজন সমাপন হইলে, এক একবার দুন্দুভিধ্বনি [স্বৰ্গস্থ ঢাকের বাদ্য] হইতে লাগিল। এইরূপে প্রতিদিন যে কত শতবার দুন্দুভিধ্বনি হইল, তাহার সংখ্যা নাই।



বুকমার্ক করে রাখুন 0 
"
10,বাংলা মহাভারত,মহাভারত (কালীপ্রসন্ন সিংহ অনূদিত),১৪.অশ্বমেধপর্ব,৮৬. অৰ্জ্জুনাগমনে কৃষ্ণের যজ্ঞ-বিষয়ক আশ্বাসবাণী,"৮৬তম অধ্যায়অৰ্জ্জুনাগমনে কৃষ্ণের যজ্ঞ-বিষয়ক আশ্বাসবাণীবৈশম্পায়ন বলিলেন, হে মহারাজ! অনন্তর ধর্ম্মপরায়ণ ধর্ম্মাত্মা যুধিষ্ঠির ভূপালগণকে সমাগত দেখিয়া, ভীমসেনকে সম্বোধনপূৰ্ব্বক কহিলেন, “ভ্রাতঃ! এই দেখ, পূজা পার্থিবগণ আমার যজ্ঞস্থলে সমুপস্থিত হইয়াছেন; অতএব তুমি তাঁহাদের যথাবিধি সৎকার কর।” ধৰ্ম্মরাজ এইরূপ অনুজ্ঞা করিবামাত্র মহাত্মা ভীমসেন নকুল ও সহদেবসমভিব্যাহারে অভ্যাগত ভূপতিদিগের যথাযযাগ্য সম্মান করিতে লাগিলেন। ঐ সময় ভগবান্ বাসুদেব বলদেবকে অগ্রসর করিয়া যুযুধান, প্রদ্যুম্ন, গদ, নিশঠ, কৃতবর্ম্মা ও শাম্ব প্রভৃতি বৃষ্ণিগণের সহিত সেই যজ্ঞস্থলে সমুপস্থিত হইলেন। মহারথ ভীমসেন তাঁহাদিগকে দর্শন করিয়া প্রীতচিত্তে তাঁহাদের প্রত্যেককে যথাযোগ্য সৎকার করিলেন। তাঁহারও যথোচিত সৎকৃত হইয়া রত্নবিভূষিত গৃহসমুদয়ে প্রবেশ করিতে লাগিলেন।অনন্তর মহাত্মা মধুসূদন ধৰ্ম্মরাজ যুধিষ্ঠিরকে সম্ভাষণ করিয়া তাঁহাকে সম্বোধনপূর্ব্বক কহিলেন, “মহারাজ! অৰ্জ্জুন নানা স্থানে ঘোরতর সংগ্রাম করিয়া নিতান্ত পরিশ্রান্ত হইয়া অশ্বের সহিত প্রত্যাগমন করিতেছে।” ধৰ্ম্মরাজ বাসুদেবের এই বাক্য শ্রবণ করিয়া বারংবার তাঁহার নিকট অর্জ্জুনের সংবাদ জিজ্ঞাসা করিতে লাগিলেন। তখন মহাত্মা বাসুদেব তাঁহাকে সম্বোধন করিয়া কহিলেন, “মহারাজ! একজন দ্বারকাবাসী পুরুষের সহিত অৰ্জ্জুনের সাক্ষাৎকার হইয়াছিল। সে আমার নিকট আগমনপূৰ্ব্বক উহার বৃত্তান্ত কীৰ্ত্তন করিয়াছে। অতএব আপনি চিন্তা পরিত্যাগপূৰ্ব্বক যাহাতে অশ্বমেধ সম্পন্ন হয়, তদ্বিষয়ে যত্নবান হউন।”বাসুদেব এই কথা কহিলে ধৰ্ম্মরাজ যুধিষ্ঠির তাঁহাকে সম্বোধনপূর্ব্বক কহিলেন, “ভ্রাতঃ! অৰ্জ্জুন যে কুশলে প্রত্যাগমন করিতেছে, ইহা পরমসৌভাগ্যের বিষয়। এক্ষণে সে যদি আমাদিগকে কোন কাৰ্য্য করিতে অনুরোধ করিয়া থাকে, তবে তাহা ব্যক্ত কর।”তখন বাসুদেব কহিলেন, “মহারাজ! সেই দ্বারকাবাসী দূত আমার নিকট সমাগত হইয়া অৰ্জ্জুনের অন্যান্য বৃত্তান্ত নিবেদনপূৰ্ব্বক পুনরায় আমাকে সম্বোধন করিয়া কহিল, “ভগবন্! মহাত্মা ধনঞ্জয় কহিয়াছেন যে, সময়ক্রমে মহারাজ যুধিষ্ঠিরকেও উপদেশ প্রদান করা দোষাবহ নহে; অতএব আমি তাঁহাকে কহিতেছি যে, যেসমুদয় নিমন্ত্রিত ভূপতি অশ্বমেধযজ্ঞে সমুপস্থিত হইবেন, তিনি যেন তাঁহাদিগের যথোচিত সৎকার করেন। পূৰ্ব্বে রাজসূয়যজ্ঞে অর্ঘ্যপ্রদানকালে যেরূপ অনর্থ উপস্থিত হইয়াছিল, এক্ষণে যেন সেইরূপ দুর্ঘটনায় প্রজাগণের ক্ষয় না হয়। মহাত্মা মধুসূদন যেন স্বয়ং এই বিষয়ে সম্মত হইয়া ধৰ্ম্মরাজকে সাবধান করিয়া দেন। আর আমার পুত্র মণিপুরাধিপতি বভ্রুবাহন যখন আমাদিগের যজ্ঞে সমুপস্থিত হইবে, তখন ধৰ্ম্মরাজ যেন আমার অনুরোধে তাহাকে সমধিক সমাদর করেন। সে সৰ্ব্বদা আমার প্রতি অনুরক্ত হইয়া আমাকে যারপরনাই ভক্তি করিয়া থাকে।”



বুকমার্ক করে রাখুন 0"
11,বাংলা মহাভারত,মহাভারত (কালীপ্রসন্ন সিংহ অনূদিত),১৪.অশ্বমেধপর্ব,৮৭. অর্জ্জুনের আজন্মভ্রমণক্লেশের কারণকথন,"Table of Contents[Hide][Show]অর্জ্জুনের আজন্মভ্রমণক্লেশের কারণকথনঅশ্বসহ অর্জ্জুনের যজ্ঞভূমিতে আগমন৮৭তম অধ্যায়অর্জ্জুনের আজন্মভ্রমণক্লেশের কারণকথনবৈশম্পায়ন বলিলেন, মহাত্মা মধুসূদন এই কথা কহিলে, ধৰ্ম্মরাজ যুধিষ্ঠির আহ্লাদিতচিত্তে সেই বাক্যে সম্মতি প্রকাশপূর্ব্বক তাঁহাকে সম্বোধন করিয়া কহিলেন, “বাসুদেব! তোমার অমৃতময় প্রিয়বাক্য-শ্রবণে আমার চিত্ত প্রফুল্লিত হইল। যাহা হউক, এক্ষণে যজ্ঞীয় অশ্ব লইয়া অনেকানেক নরপতির সহিত পুনরায় অর্জ্জুনের যুদ্ধ হইয়াছে, শ্রবণ করিয়া আমার মনে এই চিন্তা জন্মিয়াছে যে, কি নিমিত্ত ধনঞ্জয়কে প্রতিনিয়ত এতাদৃশ দুঃখভোগ করিতে হয়? তাহার সেই সুলক্ষণাক্রান্ত শরীরমধ্যে কি এমন কোন অশুভলক্ষণ। বিদ্যমান আছে যে, তন্নিবন্ধন তাঁহাকে নিয়ত এতাদৃশ কষ্টভোগ করিতে হয়? আমি ত’ একাল পর্য্যন্ত তাহার গাত্রে কোন অশুভ লক্ষণ দর্শন করি নাই। এক্ষণে যে কারণে ধনঞ্জয়কে বারংবার বহুতর কষ্টভোগ করিতে হইতেছে, যদি আমার নিকট উহা ব্যক্ত করিবার কোন বাধা না থাকে তাহা হইল ব্যক্ত কর।”রাজা যুধিষ্ঠির এই কথা কহিলে, ভোজবংশাবতংস মহাত্মা হৃষীকেশ বহুক্ষণ চিন্তা করিয়া কহিলেন, “মহারাজ! অৰ্জ্জুনের পিণ্ডিকাদ্বয় কিঞ্চিৎ মাংসল, ইহা ব্যতীত আর আমি উহার কোন অশুভ লক্ষণ দেখিতেছি না। ঐ পিণ্ডিকাদ্বয়ের স্থূলতানিবন্ধন অর্জ্জুন নিয়ত পথভ্রমণ করিয়া থাকে।” মহাত্মা মধুসুদন এই কথা কহিলে, রাজা যুধিষ্ঠির তাঁহার বাক্যে আস্থা প্রদর্শনপূৰ্ব্বক কহিলেন, “বাসুদেব! তুমি যথার্থ কহিয়াছ। ঐ সময় দ্রৌপদী অসূয়াপ্রকাশপূৰ্ব্বক তির্য্যগভাবে কৃষ্ণের প্রতি দৃষ্টিপাত করিলেন। অর্জ্জুনের সখা মহাত্মা হৃষীকেশও প্রফুল্লচিত্তে তাঁহার সেই প্রণয়দৃষ্টিপাত প্রতিগ্ৰহ করিলেন। তখন ভীমসেন প্রভৃতি কৌরব ও তত্ৰত্য যাজকগণও অর্জ্জুনের ঐ কথা লইয়া আন্দোলন করিতে লাগিলেন।অশ্বসহ অর্জ্জুনের যজ্ঞভূমিতে আগমনএইরূপে সকলে ধনঞ্জয়ের বিষয়ে কথোপকথন করিতেছেন, এমন সময়ে মহাত্মা অর্জ্জুনের এক দূত তথায় উপস্থিত হইয়া নমস্কারপূর্ব্বক কহিল, “মহারাজ! মহাবীর অর্জ্জুন অশ্ব লইয়া নগর সমীপে সমুপস্থিত হইয়াছেন।” তখন রাজা যুধিষ্ঠির অর্জ্জুনের আগমনবৃত্তান্ত শ্রবণ করিবামাত্র আহ্লাদে পরিপূর্ণ হইয়া সেই প্রিয় সংবাদদাতা দূতকে প্রভূত অর্থ প্রদান করিতে আদেশ করিলেন। পরদিন প্রভাতে কৌরবধুরন্ধর মহাবীর অর্জ্জুন অশ্ব লইয়া নগরমধ্যে আগমন করিতে আরম্ভ করিলে, উচ্চৈঃশ্রবার ন্যায় সেই যজ্ঞীয় অশ্বের পদরেণু উত্থিত হইয়া পরম শোভা ধারণ করিল। তখন পুরবাসী লোকসমুদয় মহা আহ্লাদিত হইয়া উচ্চৈঃস্বরে অর্জ্জুনকে সম্বোধনপূৰ্ব্বক কহিতে লাগিলেন, “ধনঞ্জয়! আমার সৌভাগ্যবশতঃ আজ আপনাকে নির্ব্বিঘ্নে আগমন করিতে দেখিলাম। আজ মহারাজ যুধিষ্ঠির ধন্য হইলেন। আপনি ভিন্ন আর কোন ব্যক্তি পৃথিবীস্থ ভূপাল সমুদয়কে পরাজিত করিয়া, নির্ব্বিঘ্নে অশ্ব লইয়া প্রত্যাগমন করিতে পারে? সগর প্রভৃতি যে সমুদয় মহাত্মা মহীপতি স্বর্গারোহণ করিয়াছেন, তাঁহাদিগেরও এরূপ অদ্ভুত কাৰ্য্য আমাদের শ্রুতিগোচর হয় নাই এবং পরে যেসমুদয় ভূপতি রাজ্যভার গ্রহণ করিবেন, তাঁহারাও আপনার ন্যায় এইরূপ দুষ্কর কার্য্যের অনুষ্ঠানে কদাচ সমর্থ হইবেন না।”ধর্ম্মপরায়ণ মহাত্মা ধনঞ্জয় হস্তিনাবাসী প্রজাগণের মুখে এইরূপে শ্রুতিসুখকর প্রশংসাবাক্য শ্রবণ করিতে করিতে যজ্ঞভূমিতে সমুপস্থিত হইলেন। মহাত্মা যুধিষ্ঠির ও বাসুদেব তাঁহাকে সমাগত দেখিয়া অন্ধরাজ ধৃতরাষ্ট্রকে অগ্রসর করিয়া অমাত্যগণসমভিব্যাহারে প্রত্যুদগমনপূর্ব্বক তাঁহাকে আনয়ন করিলেন। তখন ধর্ম্মপরায়ণ ধনঞ্জয় সর্ব্বাগ্রে জ্যেষ্ঠতাত ধৃতরাষ্ট্রের চরণবন্দনপূৰ্ব্বক পশ্চাৎ যুধিষ্ঠির ও ভীমসেনকে যথাবিধি অভিবাদন এবং বাসুদেব, নকুল ও সহদেবকে আলিঙ্গন করিয়া তাঁহাদিগের সহিত বিশ্রাম করিতে লাগিলেন। ঐ সময় মণিপুরাধিপতি মহারাজ বভ্রুবাহন মাতা চিত্রাঙ্গদা ও বিমাতা উলুপীর সহিত হস্তিনায় সমুপস্থিত হইয়া তত্রত্য বৃদ্ধ কৌরব ও অন্যান্য ভূপতিদিগকে অভিবাদনপূৰ্ব্বক তাঁহাদিগের আশীর্ব্বাদ গ্রহণ করিলেন।



বুকমার্ক করে রাখুন 0 
"
12,বাংলা মহাভারত,মহাভারত (কালীপ্রসন্ন সিংহ অনূদিত),১৪.অশ্বমেধপর্ব,৮৮. মাতৃদ্বয়সহ বভ্রুবাহন-আগমন—পাণ্ডব-প্রীতি,"Table of Contents[Hide][Show]মাতৃদ্বয়সহ বভ্রুবাহন-আগমন—পাণ্ডব-প্রীতিব্যাসের আগমন—যজ্ঞ-আরম্ভ৮৮তম অধ্যায়মাতৃদ্বয়সহ বভ্রুবাহন-আগমন—পাণ্ডব-প্রীতিবৈশম্পায়ন বলিলেন, অনন্তর মহাত্মা বভ্রুবাহন পিতামহী কুন্তীর ভবনে প্রবেশ করিয়া বিনয়পূৰ্ব্বক তাঁহাকে অভিবাদন করিলে, তাঁহার জননী চিত্রাঙ্গদা ও বিমাতা উলুপী উভয়ে কুন্তী, দ্রৌপদী, সুভদ্রা ও অন্যান্য কৌরবকামিনীগণের নিকট সমুপস্থিত হইয়া বিনীতভাবে তাঁহাদিগের সহিত সম্ভাষণ করিতে লাগিলেন। তখন মহাত্মা ধৰ্ম্মনন্দন এবং দ্ৰৌপদী, সুভদ্রা ও যদুবীরদিগের বনিতাগণ তাঁহাদিগকে বিবিধ ধনরত্ন প্রদান করিলেন এবং মনস্বিনী কুন্তী অর্জ্জুনের প্রীতিসাধনার্থ তাঁহাদিগের যথোচিত সমাদর করিয়া তাঁহাদের নিমিত্ত অতি উৎকৃষ্ট শয্যা ও আসন নির্দ্দেশ করিয়া দিলেন। যশস্বিনী চিত্রাঙ্গদা ও উলুপী এইরূপে শ্বশ্রূকর্ত্তৃক সমাদৃত হইয়া তাঁহার আজ্ঞানুসারে তথায় অবস্থান করিতে লাগিলেন। অনন্তর মহাত্মা বভ্রুবাহন পিতামহী কুন্তীর গৃহ হইতে অন্ধরাজ ধৃতরাষ্ট্রের নিকট সমুপস্থিত হইয়া বিনীতভাবে তাঁহাকে অভিবাদনপূৰ্ব্বক যুধিষ্ঠির ও ভীমসেন প্রভৃতি পাণ্ডবগণের নিকট গমন ও তাঁহাদিগকে প্রণিপাত করিলেন। তখন পাণ্ডবগণ স্নেহভাবে প্রীতমনে তাঁহাকে আলিঙ্গনপূৰ্ব্বক যথেষ্ট সম্মান করিয়া প্রভূত অর্থ প্রদান করিতে লাগিলেন। তৎপরে মহাবীর বভ্রুবাহন প্রদ্যুম্নের ন্যায় বিনীতভাবে বাসুদেবের নিকট সমুপস্থিত হইয়া তাঁহাকে অভিবাদন করিলে, তিনি প্রসন্ন হইয়া তাঁহাকে এক হেমখচিতদিব্যাশ্বযুক্ত উৎকৃষ্ট রথ প্রদান করিলেন।ব্যাসের আগমন—যজ্ঞ-আরম্ভঅনন্তর তৃতীয় দিবসে সত্যবতীপুত্র মহাত্মা বেদব্যাস যুধিষ্ঠিরের নিকট সমুপস্থিত হইয়া তাঁহাকে সম্বোধনপূর্ব্বক কহিলেন, “মহারাজ! যাজকেরা কহিতেছেন, এক্ষণে যজ্ঞীয় মুহূর্ত্ত উপস্থিত হইয়াছে। অতএব আজ অবধি তুমি অশ্বমেধযজ্ঞ আরম্ভ কর। তোমার এই যজ্ঞের যেন কোনরূপ অঙ্গহানি না হয়। এই যজ্ঞ বহুসুবর্ণ যজ্ঞ বলিয়া বিখ্যাত হইবে। ব্রাহ্মণেরাই যজ্ঞের প্রধান কারণ। যজ্ঞশেষে ব্রাহ্মণগণকে তিন-গুণ দক্ষিণা প্রদান করা তোমার কর্ত্তব্য। তুমি ব্রাহ্মণদিগকে তিন-গুণ দক্ষিণা দান করিলে, তোমার তিন অশ্বমেধের ফললাভ ও জ্ঞাতিবধজনিত সমুদয় পাপ হইতে মুক্তিলাভ হইবে। অশ্বমেধযজ্ঞান্তে স্নান করিলে যারপরনাই পবিত্রতা লাভ করা যায়।”মহাত্মা বেদব্যাস এই কথা কহিলে ধর্ম্মপরায়ণ ধৰ্ম্মরাজ তাঁহার উপদেশানুসারে ঐ দিনই দীক্ষিত হইলেন। অনন্তর যজ্ঞনিপুণ বেদবেত্তা ব্রাহ্মণগণ সেই সুসমৃদ্ধ অশ্বমেধযজ্ঞ আরম্ভ করিয়া বিধিপূৰ্ব্বক স্ব স্ব কাৰ্য্যের অনুষ্ঠান করিতে লাগিলেন। কোন কাৰ্য্যই স্খলিত বা অননুষ্ঠিত হইল না। সকল কাৰ্য্যই যথাক্রমে সম্পাদিত হইতে লাগিল। যজ্ঞকাৰ্য্যনিযুক্ত বিপ্রগণ যথাবিধি বহ্নিস্থাপনপূর্ব্বক সোমলতা হইতে রস নিষ্কাশন করিয়া শাস্ত্রানুসারে আনুপূর্ব্বিক যজ্ঞক্রিয়া সম্পাদন করিতে লাগিলেন। উঁহাদের মধ্যে কেহই অল্পজ্ঞান ছিলেন না। সদস্যেরা সকলেই ষড়ঙ্গবেত্তা, ব্রতপরায়ণ, চরিতব্রহ্মচর্য্য ও তর্কবিতর্ক-সুনিপুণ ছিলেন। এইরূপে সেই যজ্ঞ আরম্ভ হইলে মহাবীর ভীমসেন ধৰ্ম্মরাজের আজ্ঞানুসারে প্রতিদিন সেই ভোজনার্থীদিগকে অনবরত ভোজন করাইতে লাগিলেন। ঐ সময় ঐ যজ্ঞদর্শনার্থ যেসকল লোক সমাগত হইয়াছিল, তাঁহাদের মধ্যে কেহই কৃপণ, দরিদ্র, ক্ষুধিত, দুঃখিত বা প্রাকৃত [বালকের ন্যায় অল্পবুদ্ধি] বলিয়া লক্ষিত হয় নাই।অনন্তর ঘূপ উচ্ছ্রিত করিবার সময় সমুপস্থিত হইলে যাজকগণকর্ত্তৃক যজ্ঞভূমিতে ছয়টি বিশ্বনিৰ্ম্মিত, ছয়টি খদিরনিৰ্ম্মিত, ছয়টি পলাশনিৰ্ম্মিত, দুইটি দেবদারুনিৰ্ম্মিত ও একটি শ্লেষ্মাতক[শ্লেষ্মাতক বৃক্ষনির্ম্মিত]-নির্ম্মিত ঘূপ সমুচ্ছ্রিত হইল। তখন ভীমসেন ধৰ্ম্মরাজের আজ্ঞানুসারে শোভার নিমিত্ত তথায় অসংখ্য কাঞ্চনময় যূপ সংস্থাপিত করিলেন। ঐ সমুদয় যূপ বস্ত্রাচ্ছাদিত হইয়া সপ্তর্ষিপরিবেষ্টিত ইন্দ্রাদি দেবগণের ন্যায় শোভা পাইতে লাগিল। তৎপরে যাজকেরা তথায় কাঞ্চনময় ইষ্টকদ্বারা এক অষ্টাদশ হস্ত পরিমিত, চারি স্তবকে সুসজ্জিত, ত্রিকোণযুক্ত, গরুড়াকার স্থণ্ডিল [যজ্ঞীয় মণ্ডপ] প্রস্তুত করিয়া সুবর্ণ দ্বারা উহার পক্ষদ্বয় নির্ম্মাণপূৰ্ব্বক চয়নক্রিয়া সম্পাদন করিলেন। ওই চয়নকাৰ্য্য দক্ষ প্রজাপতির চয়নকার্য্যের ন্যায় সুসম্পন্ন হইল। তখন মনীষী ঋত্বিকগণ [ব্ৰতী পুরোহিতগণ] শাস্ত্রানুসারে নানা দেবতার উদ্দেশ্যে নানাবিধ পক্ষী, বৃষ ও জলচরসমুদয়কে সংস্থাপন করিয়া যূপ-সমুদয়ে তিন শত পশুর সহিত সেই অশ্বকে নিবদ্ধ করিলেন।ঐ সময় ধর্ম্মরাজের সেই যজ্ঞভূমি দেবর্ষি, গন্ধৰ্ব্ব, অপ্সরা, কিম্পুরুষ, কিন্নর, সিদ্ধ ও ব্রাহ্মণগণে পরিপূর্ণ হইয়া পরম শোভা ধারণ করিয়াছিল। সৰ্ব্বশাস্ত্রপ্রণেতা ব্যাসশিষ্যগণ সভামণ্ডপে উপবিষ্ট হইয়া নানা শাস্ত্রের অনুশীলনে প্রবৃত্ত হইয়াছিলেন এবং প্রতিদিন যজ্ঞকাৰ্য্যাবসানে নারদ, তুম্বুরু, বিশ্বাবসু, চিত্রসেন ও অন্যান্য গন্ধৰ্ব্বগণ নৃত্যগীতদ্বারা ব্রাহ্মণগণের চিত্তবিনোদন করিয়াছিলেন।



বুকমার্ক করে রাখুন 0 
"
13,বাংলা মহাভারত,মহাভারত (কালীপ্রসন্ন সিংহ অনূদিত),১৪.অশ্বমেধপর্ব,৮৯. অশ্বমেধসমাপ্তি—দক্ষিণদানে দ্বিজাতি-সন্তোষ,"Table of Contents[Hide][Show]অশ্বমেধসমাপ্তি—দক্ষিণদানে দ্বিজাতি-সন্তোষপ্রভূত দক্ষিণাদানে পুরোহিত-পরিতোষসাধনসমাগত নৃপতিগণের বিদায়৮৯তম অধ্যায়অশ্বমেধসমাপ্তি—দক্ষিণদানে দ্বিজাতি-সন্তোষবৈশম্পায়ন বলিলেন, অনন্তর যজ্ঞদীক্ষিত ব্রাহ্মণগণ ক্রমে ক্রমে সমুদয় পশু পাক করিয়া শাস্ত্রানুসারে সেই অশ্বকে ছেদন করিলেন। তখন পাণ্ডবগণের মহিষী শ্ৰদ্ধাদিগুণসম্পন্না দ্রৌপদী ব্রাহ্মণগণের আজ্ঞানুসারে সেই তুরঙ্গমের নিকট উপবিষ্ট হইলেন। তৎপরে ব্রাহ্মণগণ যথাশাস্ত্র সেই অশ্বের হৃদয়ের মেদ গ্রহণ করিয়া উহা পাক করিতে আরম্ভ করিলে, ধৰ্ম্মরাজ যুধিষ্ঠির ভ্রাতৃগণে পরিবেষ্টিত হইয়া উহার সর্ব্বপাপবিনাশন পবিত্র ধূম আঘ্রাণ করিতে লাগিলেন। পরিশেষে যোড়শজন ঋত্বিক সেই অশ্বের অবশিষ্ট অঙ্গসমুদয় লইয়া হুতাশনে আহুতি প্রদান করিলেন। এইরূপে সেই অশ্বমেধ সমাপ্ত হইলে, ভগবান বেদব্যাস শিষ্যগণসমভিব্যাহারে ইন্দ্রতুল্য তেজস্বী যুধিষ্ঠিরকে বারংবার সাধুবাদ প্রদান করিতে লাগিলেন।অনন্তর মহাত্মা যুধিষ্ঠির বিধিপূৰ্ব্বক ব্রাহ্মণদিগকে সহস্ৰকোটি সুবর্ণমুদ্রা এবং বেদব্যাসকে সমুদয় পৃথিবী দক্ষিণা দান করিলেন। তখন সত্যবতীপুত্র মহাত্মা কৃষ্ণদ্বৈপায়ন যুধিষ্ঠিরকে সম্বোধন করিয়া কহিলেন, “মহারাজ! আমি তোমার প্রদত্ত পৃথিবী গ্রহণ করিয়া পুনরায় উহা তোমাকে প্রদান করিতেছি। ব্রাহ্মণেরা ধনেরই অভিলাষ করিয়া থাকেন; অতএব তুমি আমাকে পৃথিবীর পরিবর্ত্তে ধন দান কর।”মহাত্মা বেদব্যাস এই কথা কহিলে, ধর্ম্মপরায়ণ ধৰ্ম্মরাজ ভ্রাতৃগণের সহিত সমুদয় ভূপতিদিগের সমক্ষে ঋত্বিগণকে সম্বোধনপুৰ্ব্বক কহিলেন, “হে বিপ্রগণ! আমি অশ্বমেধযজ্ঞে পৃথিবীকে দক্ষিণা-দান করিব বলিয়া স্থির করিয়াছিলাম। এই নিমিত্ত এক্ষণে এই অর্জ্জুননির্জ্জিত ধরণী আপনাদিগকে প্রদান করিতেছি, আপনারা চাতুর্হোত্র-যজ্ঞের বিধানানুসারে ইহাকে চারিভাগে বিভক্ত করিয়া গ্রহণ করুন। আমি এক্ষণে অরণ্যে প্রবেশ করিব। ব্রহ্মস্ব গ্রহণ করিতে আমার কিছুমাত্র বাসনা নাই।”ধৰ্ম্মরাজ যুধিষ্ঠির এইরূপ কহিলে, দ্রৌপদী ও অন্যান্য পাণ্ডবগণও ‘তথাস্তু’ বলিয়া তাঁহার বাক্যের অনুমোদন করিলেন। তখন সভাস্থ সমুদয় লোকের শরীর বিস্ময়ে রোমাঞ্চিত হইয়া উঠিল, আকাশমণ্ডলে বারংবার সাধুবাদ শ্রুত হইতে লাগিল এবং ব্রাহ্মণগণ মহা আহ্লাদিত হইয়া হর্ষসূচক শব্দ করিতে আরম্ভ করিলেন। তখন ভগবান্ বেদব্যাস ব্রাহ্মণগণের সমক্ষে পুনৰ্ব্বার যুধিষ্ঠিরকে সম্বোধনপুৰ্ব্বক কহিলেন, “মহারাজ! আমি তোমার দত্ত পৃথিবীকে তোমাকে প্রদান করিতেছি, তুমি উহা গ্রহণ করিয়া উহার পরিবর্ত্তে ব্রাহ্মণদিগকে সুবর্ণ দান কর।”ভগবান্ বেদব্যাস এই কথা কহিলে, মহাত্মা বাসুদেব ধৰ্ম্মরাজকে সম্বোধন করিয়া কহিলেন, “মহারাজ! মহর্ষি কৃষ্ণদ্বৈপায়ন যাহা কহিতেছেন, আপনি তদনুরূপ কার্য্যের অনুষ্ঠান করুন।” তখন ধৰ্ম্মরাজ বাসুদেবের বাক্যে ভ্রাতৃগণের সহিত ঋত্বিকগণের উদ্দেশে বারংবার তিনগুণ করিয়া দক্ষিণা প্রদান করিতে লাগিলেন। মহর্ষি বেদব্যাস যুধিষ্ঠিরের প্রদত্ত সেই ধনসমুদয় চারিভাগে বিভক্ত করিয়া ঋত্বিকদিগকে প্রদান করিলেন।প্রভূত দক্ষিণাদানে পুরোহিত-পরিতোষসাধনএইরূপে মহারাজ যুধিষ্ঠির ঋত্বিকগণকে পৃথিবীদানের পরিবর্ত্তে সুবর্ণরাশি প্রদানপূর্ব্বক নিষ্পাপ হইয়া ভ্রাতৃগণের সহিত পরমসুখ অনুভব করিতে লাগিলেন। ঋত্বিকগণ সেই সুবর্ণরাশি বিভাগ করিয়া উৎসাহসহকারে অন্যান্য ব্রাহ্মণদিগকে প্রদান করিতে আরম্ভ করিলেন। ঐ যজ্ঞস্থলে যেসমুদয় অলঙ্কার, তোরণ, যূপ, ঘট, পাত্র ও ইষ্টক [সোনার ইট] বিদ্যমান ছিল, ব্রাহ্মণগণ যুধিষ্ঠিরের আজ্ঞানুসারে তৎসমুদয়ও বিভাগ করিয়া গ্রহণ করিলেন। ব্রাহ্মণগণ ধন গ্রহণ করিবার পর সেই স্থানে যেসমুদয় সুবর্ণময় পাত্র অবশিষ্ট রহিল, ক্ষত্রিয়, বৈশ্য, শূদ্র ও ম্লেচ্ছগণকর্ত্তৃক তৎসমুদয় গৃহীত হইল। ফলতঃ ঐ সময় মহারাজ যুধিষ্ঠিরের যেরূপ যজ্ঞ হইয়াছিল, তদনুরূপ যজ্ঞের অনুষ্ঠান আর কেহই করিতে পারিবেন না।সমাগত নৃপতিগণের বিদায়এইরূপে যজ্ঞক্রিয়া সম্পন্ন হইলে, ব্রাহ্মণগণ প্রভূত ধন গ্রহণ করিয়া প্রীতমনে স্ব স্ব গৃহে প্রস্থান করিতে লাগিলেন। ভগবান বেদব্যাস আপনার অংশ কুন্তীকে প্রদান করিলেন। মহানুভবা কুন্তী শ্বশুরের নিকট সেই প্রভূত সুবর্ণ লাভ করিয়া প্রীতমনে তাহা দ্বারা বিবিধ পুণ্যকার্য্যের অনুষ্ঠান করিতে লাগিলেন। অনন্তর মহাত্মা যুধিষ্ঠির ভ্রাতৃগণের সহিত যজ্ঞান্তস্নান সমাপন করিয়া দেবগণপরিবেষ্টিত ইন্দ্রের ন্যায় শোভা ধারণ করিলেন। তখন সমাগত ভূপালগণ সকলে মিলিত হইয়া পাণ্ডবগণের নিকট সমুপস্থিত হইলেন। পাণ্ডবগণ সেই নানাদিগদেশাগত নৃপতিগণে পরিবেষ্টিত হইয়া তারাগণমধ্যবর্ত্তী গ্রহসমুদয়ের ন্যায় শোভা পাইতে লাগিলেন। পরিশেষে ধৰ্ম্মরাজ যুধিষ্ঠির নরপতিদিগকে অসংখ্য হস্তী, অশ্ব, বস্তু, অলঙ্কার, রত্ন ও স্ত্রী প্রদান করিয়া বিদায় করিতে লাগিলেন। ঐ সময় তিনি মহারাজ বভ্রুবাহনকে পরমসমাদরে আপনার সমীপে আহ্বানপূর্ব্বক তাঁহাকে বিবিধ ধনরত্ন প্রদান করিয়া মণিপুরে গমন করিতে অনুমতি এবং ভগিনী দুঃশলার প্রীতির নিমিত্ত তাঁহার বালক পৌত্রকে সিন্ধুরাজ্য গ্রহণ করিতে আদেশ করিলেন2।অনন্তর মহাত্মা বাসুদেব, বলদেব ও প্রদ্যুম্ন প্রভৃতি বৃষ্ণিবংশীয় বীরগণ, মহারাজ যুধিষ্ঠির ও তাঁহার ভ্রাতৃগণের নিকট যথোচিত সৎকৃত ও সমাদৃত হইয়া তাঁহাদের অনুমতি গ্রহণপূর্ব্বক দ্বারকাগমনমানসে হস্তিনা হইতে বহির্গত হইলেন। এইরূপে সমুদয় ভূপতি বিদায় হইলে ধৰ্ম্মরাজ ভ্রাতৃবর্গের সহিত মহা আহ্লাদে স্বীয় ভবনে গমন করিলেন।হে মহারাজ! মহাত্মা যুধিষ্ঠিরের এইরূপ সুসমৃদ্ধ অশ্বমেধযজ্ঞ হইয়াছিল। ঐ যজ্ঞস্থলে ধনরত্নের পরিসীমা ছিল না। ঐ স্থানে সুরার সাগর, ঘৃতের হ্রদ, অন্নের পর্ব্বত ও রসসমুদয়ের নদী প্রস্তুত হইয়াছিল। ওই যজ্ঞে কত শত লোক যে খাণ্ডব মিষ্টান্ন নির্ম্মাণ ও ভোজন করিয়াছিল এবং কত শত পশু যে নিহত হইয়াছিল, তাহার ইয়ত্তা নাই। যুবতী কামিনী এবং মত্ত ও প্রমত্ত ব্যক্তিগণ পরম আহ্লাদে নিরন্তর ওই যজ্ঞস্থলে বিচরণ করিয়াছিল। মৃদঙ্গ ও শঙ্খনিনাদে ঐ স্থান একেবারে পরিপূর্ণ হইয়াছিল এবং তথায় ‘দান কর’, ‘ভোজন কর’ এই বাক্য ভিন্ন প্রায় আর কোন কথাই শ্রুতিগোচর হয় নাই; নানাদেশনিবাসী মানবগণ অদ্যাপি ঐ যজ্ঞের ভূরি ভূরি প্রশংসা করিয়া থাকেন।



বুকমার্ক করে রাখুন 0 
"
14,বাংলা মহাভারত,মহাভারত (কালীপ্রসন্ন সিংহ অনূদিত),১৪.অশ্বমেধপর্ব,৯০. নকুলমুখে অশ্বমেধের অপ্রশংসা,"Table of Contents[Hide][Show]নকুলমুখে অশ্বমেধের অপ্রশংসাসময়ানুযায়ী অন্নদানে বহু ফলসপরিবার বিপ্রের সদগতিলাভ৯০তম অধ্যায়নকুলমুখে অশ্বমেধের অপ্রশংসাজনমেজয় কহিলেন, ভগবন্! আমার পূর্ব্বপিতামহ ধৰ্ম্মরাজ যুধিষ্ঠিরের অশ্বমেধযজ্ঞে যদি কোন আশ্চর্য্য ঘটনা হইয়া থাকে, তবে আপনি তাহা আমার নিকট কীৰ্ত্তন করুন।বৈশম্পায়ন কহিলেন, মহারাজ! যুধিষ্ঠিরের অশ্বমেধাবসানে এক অদ্ভুত ঘটনা হইয়াছিল। আমি আপনার নিকট উহা কীর্ত্তন করিতেছি, শ্রবণ করুন। সেই সুসমৃদ্ধ অশ্বমেধযজ্ঞে ব্রাহ্মণজাতি, কুটুম্ব, বন্ধু, বান্ধব এবং দীন, দরিদ্র ও অন্ধগণের যথোচিত তৃপ্তিলাভ হইলে ধৰ্ম্মনন্দনের মহাদানের বিষয় দশদিকে প্রচারিত ও তাঁহার মস্তকে পুষ্পবৃষ্টি নিপতিত হইতেছে, এমন সময় এক নকুল গৰ্ব্বিতভাবে সেই যজ্ঞক্ষেত্রে সমুপস্থিত হইল। ঐ নকুলের চক্ষু নীলবর্ণ এবং মস্তক ও গাত্রের এক পার্শ্ব সুবর্ণময়। নকুল যজ্ঞভূমিতে প্রবিষ্ট হইয়া প্রথমতঃ বজ্রের ন্যায় গম্ভীরশব্দে পশুপক্ষিগণের ভয় উৎপাদনপূর্ব্বক পশ্চাৎ মনুষ্যবাক্যে ভূপতিদিগকে সম্বোধন করিয়া কহিল, “হে ভূপালগণ! এই অশ্বমেধযজ্ঞকে কুরুক্ষেত্রনিবাসী এক উঞ্ছবৃত্তি বদান্য [কৃষক জমির ধান কাটিয়া লইয়া গেলে জমিতে যে দুই একটা ধানযুক্ত তৃণ থাকে, তাহার সংগ্রহদ্বারা জীবিকাকারী] ব্রাহ্মণের একপ্রস্থ [১ প্রসূতি-১ অঞ্জলি প্রমাণ।] সক্তু[ছাতু] দানের তুল্য বলিয়াও নির্দ্দেশ করা যায় না।”নকুল গৰ্ব্বিতভাবে এই কথা কহিলে তত্ৰত্য ব্রাহ্মণগণ তাহার বাক্য-শ্রবণে নিতান্ত বিস্ময়াবিষ্ট হইয়া তাহাকে জিজ্ঞাসা করিলেন, ‘নকুল! তুমি কে এবং কোথা হইতে এই সাধুজনাকীর্ণ যজ্ঞস্থলে সমুপস্থিত হইয়া এই যজ্ঞের নিন্দা করিতেছ? তোমার পরাক্রম ও শাস্ত্রজ্ঞানের বিষয় আমাদিগের বিদিত নাই। আমরা শাস্ত্র ও ন্যায়ানুসারে সমুদয় যজ্ঞক্রিয়া সম্পাদন করিয়াছি। এই যজ্ঞে পূজাই মহাত্মারা যথাবিধি পূজিত হইয়াছেন, মন্ত্রোচ্চারণপূর্ব্বক হুতাশনে আহুতিসমুদয় প্রদত্ত হইয়াছে এবং মহারাজ যুধিষ্ঠির মাৎস্যবিহীন হইয়া বিবিধ দানদ্বারা ব্রাহ্মণগণের, ন্যায়যুদ্ধদ্বারা ক্ষত্রিয়গণের, পারণদ্বারা বৈশ্যগণের, অভিলষিত দানদ্বারা কামিনীগণের, অনুগ্রহদ্বারা শূদ্রগণের, শ্রাদ্ধদ্বারা পিতৃগণের, ব্রাহ্মণাবশিষ্ট ধনরত্ন প্রদানদ্বারা অন্যান্য জাতীয় মানবগণের, শুদ্ধাচারদ্বারা জ্ঞাতি ও সম্বন্ধিগণের, পবিত্র হবনীয় বস্তুদ্বারা দেবগণের এবং রক্ষাদ্বারা শরণাগতগণের সন্তোষসাধন করিয়াছে। তবে তুমি কি নিমিত্ত এই যজ্ঞের নিন্দা করিতেছ? তোমাকে দিব্যরূপসম্পন্ন ও সুবিজ্ঞ বলিয়া জ্ঞান হওয়াতে তোমার বাক্যে আমাদিগের অশ্রদ্ধা হইতেছে না, এই নিমিত্ত আমরা তোমায় বিশেষরূপে অনুরোধ করিতেছি যে, তুমি যে যে কাৰ্য্য দর্শন ও শ্রবণ করিয়াছ, তৎসমুদয় আমাদিগের নিকট কীৰ্ত্তন দরিদ্র অথচ বদান্য ব্রাহ্মণের অতিথিসেবা। ব্রাহ্মণগণ এই কথা কহিলে, নকুল হাস্যমুখে তাঁহাদিগকে সম্বোধনপূর্ব্বক কহিল, “হে বিপ্রগণ! আমি গর্ব্বিত হইয়া আপনাদিগের নিকট মিথ্যা কথা কহি নাই। যথার্থই আপনাদের এই অশ্বমেধযজ্ঞ কুরুক্ষেত্রনিবাসী এক উঞ্ছবৃত্তি ব্রাহ্মণের সক্তুপ্রস্থ প্রদানের তুল্য নহে। এক্ষণে সেই বদান্য ব্রাহ্মণ যেরূপে স্ত্রী, পুত্র ও পুত্রবধূর সহিত স্বর্গারোহণ করিয়াছেন এবং যেরূপে আমার এই অর্ধশরীর ও মস্তক সুবর্ণময় হইয়াছে, সেই অদ্ভুত বিষয় আপনাদিগের নিকট সবিস্তর কীৰ্ত্তন করিতেছি, অবহিত হইয়া শ্রবণ করুন।‘ইতিপূৰ্ব্বে অসংখ্য ধাৰ্ম্মিকজনপরিপূর্ণ ধৰ্ম্মক্ষেত্র কুরুক্ষেত্রে এক ধর্ম্মপরায়ণ ব্রাহ্মণ কপোতের ন্যায় উঞ্ছবৃত্তি অবলম্বন করিয়া জীবিকানির্ব্বাহ করিতেন। তাঁহার এক পত্নী, এক পুত্র ও এক পুত্রবধূ ছিল। ঐ ব্রাহ্মণ প্রতিদিন দিবসের ষষ্ঠভাগে পরিবারবর্গের সহিত ভোজন করিতেন; কোন কোন দিন তিনি ঐ সময়েও ভক্ষ্যলাভে সমর্থ হইতেন না; সুতরাং সেই সেই দিন তাহাকে পরিবারবর্গের সহিত উপবাসী থাকিয়া পরদিন ষষ্ঠভাগে আহার করিতে হইত।“এইরূপে কিয়দ্দিন অতীত হইলে, তথায় দারুণ দুর্ভিক্ষ সমুপস্থিত হইল। ঐ সময় ঐ ব্রাহ্মণের কিছুমাত্র সঞ্চিত বস্তু ছিল না এবং দেশীয় শস্যসমুদয়ও ক্রমে ক্রমে নিঃশেষিত হইয়া গেল, সুতরাং ব্রাহ্মণ প্রায় প্রতিদিনই ক্ষুধায় নিতান্ত কাতর হইয়া অতিকষ্টে দিনযাপন করিতে লাগিলেন। তিনি বহুদিন উপবাসের পর একদা শুক্লপক্ষীয় মধ্যাহ্নসময়ে নিতান্ত ক্ষুধার্ত্ত ও ঘর্ম্মাক্ত হইয়া ভক্ষ্যদ্রব্য সঞ্চয়ার্থ নানাস্থানে বিচরণ করিলেন; কিন্তু উঞ্ছবৃত্তিদ্বারা কোথাও কিছুমাত্র লাভ করিতে পারিলেন না; সুতরাং ঐ সময়েও তাঁহাকে পরিবারবর্গের সহিত অতিকষ্টে প্রাণধারণ করিতে হইল।“পরিশেষে ক্রমে ক্রমে দিবসের ষষ্ঠভাগ অতীত হইলে তিনি কোনক্রমে একপ্রস্থ যব প্রাপ্ত হইলেন। তাঁহার পরিবারগণ তদ্দর্শনে মহা আহ্লাদিত হইয়া সেই যবদ্বারা সক্তু প্রস্তুত করিল।“অনন্তর সেই ব্রাহ্মণ ও তাঁহার পরিবারগণ জপ, আহ্নিক ও হোমক্রিয়া সম্পাদনপূর্ব্বক সেই সক্তু বিভাগ করিয়া ভক্ষণ করিবার উপক্রম করিতেছেন, এমন সময় এক অতিথি ব্রাহ্মণ নিতান্ত ক্ষুধার্ত্ত হইয়া তাঁহাদিগের আবাসে সমুপস্থিত হইলেন। বিশুদ্ধচিত্ত শ্রদ্ধাসম্পন্ন জিতেন্দ্রিয় ব্রাহ্মণ ও তাঁহার পরিবারগণ সেই অতিথি ব্রাহ্মণকে দর্শন করিবামাত্র মহা আহ্লাদিত হইয়া তাঁহাকে অভিবাদনপূৰ্ব্বক কুশলপ্রশ্ন জিজ্ঞাসা এবং তাঁহার নিকট আপনাদের গোত্র ও ব্রহ্মচর্য্যের পরিচয় প্রদান করিয়া তাঁহাকে কুটীরমধ্যে আনয়ন করিলেন। তখন সেই উঞ্ছবৃত্তি ব্রাহ্মণ সমাগত অতিথিকে পাদ্য, অর্ঘ্য ও আসন প্রদানপূর্ব্বক বিনীতভাবে কহিলেন, “ভগবন! আমি নিয়মানুসারে এই পবিত্র সক্তুলাভ করিয়াছি, আপনি অনুগ্রহ করিয়া ইহা গ্রহণ করুন।“ব্রাহ্মণ এই কথা বলিয়া অতিথিকে আপনার অংশ প্রদান করিলে, অতিথি অবিচারিতচিত্তে উহা ভক্ষণ করিলেন; কিন্তু তদ্বারা তাঁহার কিছুমাত্র তৃপ্তিলাভ হইল না। উঞ্ছবৃত্তি ব্রাহ্মণ অতিথি ব্রাহ্মণকে অপরিতৃপ্ত দেখিয়া ব্যথিতচিত্তে কিরূপে তাঁহার তৃপ্তিসাধন করিবেন, তাহাই চিন্তা করিতে লাগিলেন। তখন তাঁহার পত্নী তাঁহাকে সম্বোধন করিয়া কহিলেন, ভগবন্! আপনি এই অতিথি ব্রাহ্মণকে আমার ভাগ প্রদান করুন। ইনি ইহা ভোজন করিলেই পরিতুষ্ট হইয়া গমন করিবেন, সন্দেহ নাই।“পতিপরায়ণা ব্রাহ্মণী এই কথা কহিলে, ব্রাহ্মণ সেই অস্থিচর্ম্মবিশিষ্টা বৃদ্ধা সহধর্ম্মিণীকে নিতান্ত পরিশ্রান্ত ও ক্ষুধার্ত্ত বিবেচনা করিয়া কহিলেন, প্রিয়ে! কীটপতঙ্গদিগেরও ভাৰ্য্যার ভরণপোষণ করা অবশ্য কর্ত্তব্য। অতএব আমি কিরূপে তোমার আহারসামগ্রী গ্রহণ করিব? পত্নীর দয়াতেই পুরুষের শরীররক্ষা হয়। ধৰ্ম্ম, অর্থ, কাম, শুশ্রূষা, সন্তান ও পিতৃকাৰ্য্যসমুদয়ই ভাৰ্য্যার অধীন। যে ব্যক্তি ভাৰ্য্যাকে রক্ষা করিতে না পারে, তাহাকে ইহলোকে অযশ ও পরলোকে ঘোরতর নরক ভোগ করিতে হয়, সন্দেহ নাই।“মহাত্মা ব্রাহ্মণ এই কথা কহিলে ব্রাহ্মণী তাঁহাকে সম্বোধনপূৰ্ব্বক কহিলেন, নাথ! আমাদিগের উভয়েরই ধৰ্ম্ম ও অর্থ একরূপ। অতএব আপনি প্রসন্ন হইয়া এই সক্তু গ্রহণপূৰ্ব্বক অতিথিকে প্রদান করুন। স্ত্রীজাতির সত্য, বতি, ধর্ম্ম, স্বর্গ ও অন্যান্য অভিলষিত বিষয়সকলই পতির আয়ত্ত। পতিই স্ত্রীগণের পরমদেবতা। আপনি আমার রক্ষানিবন্ধন পতি, ভরণনিবন্ধন ভর্ত্তা ও পুত্ৰপ্ৰদাননিবন্ধন বরদ বলিয়া গণনীয় হইয়াছেন। অতএব আমার এই সক্তু অতিথি ব্রাহ্মণকে প্রদানপূর্ব্বক আমাকে অনুগৃহীত করা আপনার অবশ্য কর্ত্তব্য। যখন আপনি স্বয়ং জরাগ্রস্ত, দুর্ব্বল ও ক্ষুধার্ত্ত হইয়া স্বীয় ভাগ অতিথিকে প্রদান করিয়াছেন, তখন আমার ভাগ প্রদান করিবার বাধা কি?“মনস্বিনী ব্রাহ্মণী এইরূপে নিৰ্ব্বন্ধাতিশয়সহকারে আপনার অংশ অতিথিকে প্রদান করিতে অনুরোধ করিলে, ব্রাহ্মণ পুলকিতচিত্তে সেই সক্তু গ্রহণপূৰ্ব্বক অতিথি ব্রাহ্মণকে প্রদান করিয়া কহিলেন, ভগবন্! আপনি এই সক্তুগুলিও ভোজন করুন।’তখন অতিথি ব্রাহ্মণের বাক্যানুসারে তৎক্ষণাৎ সেই সক্তু গ্রহণপূৰ্ব্বক ভোজন করিলেন; কিন্তু তাহাতেও তাহার তৃপ্তিলাভ হইলনা। উঞ্ছবৃত্তি ব্রাহ্মণ তদ্দর্শনে পুনরায় নিতান্ত চিন্তাযুক্ত হইলেন।“তখন তাঁহার পুত্র তাঁহাকে সম্বোধন করিয়া কহিলেন, পিতঃ! আপনি আমার এই সক্তুগুলি গ্রহণ করিয়া অতিথিকে প্রদান করুন। আমার মতে এই সক্তু অতিথিকে প্রদানপূর্ব্বক আপনার প্রতিসাধন করা অপেক্ষা পুণ্যকর্ম্ম আর কিছুই নাই। সৰ্ব্বদা যথোচিত যত্নসহকারে আপনাকে রক্ষা করা আমার অবশ্য কৰ্ত্তব্য। সাধুব্যক্তিরা সর্ব্বদা বৃদ্ধ পিতার সেবা করিতে বাসনা করিয়া থাকেন। বৃদ্ধদশায় পিতাকে পালন করা যে পুত্রের অবশ্য কর্ত্তব্য, ইহা ত্রিলোকমধ্যে চিরকাল প্রসিদ্ধ রহিয়াছে। আপনি এই সক্তুদ্বারা অতিথির তৃপ্তিসাধনপূৰ্ব্বক সন্তুষ্ট হইয়া জীবিত থাকিলে, অনেক তপস্যার অনুষ্ঠান করিতে পারিবেন। প্রাণরক্ষা করা অপেক্ষা দেহিগণের পরমধর্ম্ম আর কিছুই নাই।“মহানুভব ব্রাহ্মণতনয় এই কথা কহিলে, ব্রাহ্মণ তাঁহাকে সম্বোধন করিয়া কহিলেন, ‘বৎস! যদি তোমার সহস্র বৎসর বয়ঃক্রম হয়, তথাপি তোমাকে আমার বালকের ন্যায় জ্ঞান হইবে। পিতা পুত্রোৎপাদন করিয়া পুত্র হইতে অশেষ শ্রেয়োলাভ করিয়া থাকেন। বালকের ক্ষুধা অতিশয় বলবান্। আমি বৃদ্ধ হইয়াছি, সুতরাং আমার পক্ষে অনাহারে প্রাণধারণ করা তাদৃশ কঠিন নহে। তুমি বালক, অতএব তোমার এই সক্তুলি অতিথিকে দান না করিয়া ভোজন করাই আবশ্যক। আমার বৃদ্ধদশা উপস্থিত হইয়াছে বলিয়া আমাকে ক্ষুধায় তোমার ন্যায় ক্লেশভোগ করিতে হয় না এবং আমি দীর্ঘকাল তপানুষ্ঠান করিয়াছি বলিয়া মৃত্যুভয়েও নিতান্ত ভীত নহি।“তখন ব্রাহ্মণকুমার পিতার সেই বাক্য শ্রবণ করিয়া তাঁহাকে সম্বোধনপূৰ্ব্বক কহিলেন, পিতঃ! আমি আপনার পুত্র। আপনাকে রক্ষা করা আমার সর্ব্বতোভাবে কর্ত্তব্য। আমি আপনার আত্মস্বরূপ, সুতরাং আমাদ্বারা আত্মরক্ষা করিলে, আপনার আত্মদ্বারা আত্মরক্ষা করা হইবে। অতএব আপনি অচিরাৎ এ সক্তু লইয়া অতিথিকে প্রদানপূর্ব্বক আত্মরক্ষা করুন।“ব্রাহ্মণকুমার এই কথা কহিলে, ব্রাহ্মণ পরম পরিতুষ্ট হইয়া তাঁহাকে সম্বোধন করিয়া কহিলেন, বৎস! তুমি আমার ন্যায় রূপবান্, সচ্চরিত্র ও জিতেন্দ্রিয়। আমি অনেকবার তোমার সৎকার্য্যের পরিচয় প্রাপ্ত হইয়াছি। এক্ষণে আমি তোমার বাক্যানুসারে তোমার সক্তু গ্রহণ করিয়া, অতিথিকে প্রদান করিতেছি।” এই বলিয়া ব্রাহ্মণ সেই পুত্রের ভাগ অম্লানবদনে অতিথি-ব্রাহ্মণকে প্রদান করিলেন। অতিথি-ব্রাহ্মণ সেই সক্তুলি প্রাপ্ত হইয়া তৎক্ষণাৎ ভোজন করিলেন; কিন্তু তাহাতেও তাঁহার সম্পূর্ণ তৃপ্তিলাভ হইল না। উঞ্ছবৃত্তি ব্রাহ্মণ তদ্দর্শনে নিতান্ত লজ্জিত হইয়া যারপরনাই চিন্তাকুল হইলেন।“তখন তাহার পবিত্রস্বভাবা পুত্রবধূ মহা-আহ্লাদিত চিত্তে স্বীয় সক্তুভাগ গ্রহণপূৰ্ব্বক শ্বশুরের হিতসাধনার্থ তাঁহাকে সম্বোধন করিয়া কহিলেন, ‘ভগবন্! আপনি এই সক্তুলি গ্রহণ করিয়া অতিথি-ব্রাহ্মণকে প্রদান করুন। তাহা হইলে ঐ ব্রাহ্মণের সন্তোষনিবন্ধন আপনার পুত্র হইতে আমার গর্ভে সন্তানোৎপত্তি ও আপনার প্রসাদে আমার অক্ষয় লোকলাভ হইবে। আমার গর্ভে আপনার পৌত্র উৎপন্ন হইলে, সেই পৌত্রপ্রভাবে আপনি পবিত্রলোকে গমন করিতে পারিবেন। শাস্ত্রে ধৰ্ম্মাদি ত্রিবর্গ [ধর্ম্ম, অর্থ, কাম] ও দক্ষিণ ইত্যাদি ত্রিবিধ অগ্নির [দক্ষিণ, আহবনীয়, গার্হপত্য] ন্যায় ত্রিবিধ স্বর্গ নির্দ্দিষ্ট আছে। ঐ। ত্রিবিধ স্বর্গ পুত্র ও প্রপৌত্র প্রভাবেই লব্ধ হইয়া থাকে। পুত্রদ্বারা পিতৃঋণ হইতে মুক্তিলাভ করা যায় আর পৌত্র ও প্রপৌত্র দ্বারা সাধুনিষেবিত লোকসমুদয় লাভ হইয়া থাকে।’‘‘সুশীলা পুত্রবধু এই কথা কহিলে ব্রাহ্মণ তাঁহাকে সম্বোধনপূৰ্ব্বক কহিলেন, “বৎসে! তুমি বায়ু ও রৌদ্রসেবনে নিতান্ত বিশীর্ণাঙ্গী ও বিবর্ণা এবং ক্ষুধায় একান্ত কাতরা হইয়াছ। এ সময়ে আমি কিরূপে তোমার সক্তু গ্রহণ করিয়া ধৰ্ম্মপথ অতিক্রম করিব? অতএব আমাকে সক্তু গ্রহণ করিতে অনুরোধ করা তোমার উচিত নহে। তুমি তপস্যায় অনুরক্তা ও ব্রতচারিণী, হইয়া প্রতিদিন দিবসের ষষ্ঠভাগে ভোজন করিয়া থাক। আজ আমি তোমাকে অনাহারে কালহরণ করিতে দেখিয়া কিরূপে প্রাণধারণ করিব? বিশেষতঃ তুমি বালিকা, ক্ষুধার উদ্রেক হওয়াতে তোমার অতিশয় কষ্ট হইতেছে, অতএব এক্ষণে তোমাকে রক্ষা করা আমার অবশ্য কর্ত্তব্য।“ব্রাহ্মণ এই কথা কহিলে, তাঁহার পুত্রবধূ তাঁহাকে সম্বোধন করিয়া কহিলেন, “ভগবন্! আপনি আমার গুরুর গুরু ও দেবতার দেবতা। এই নিমিত্তই আমি সক্তু প্রদান করিয়া আপনার হিতসাধনচেষ্টা করিতেছি। গুরুশুশ্রূষা করিলে দেহ, প্রাণ ও ধৰ্ম্মসমুদয়ই রক্ষিত হইয়া থাকে। আপনি প্রসন্ন হইলে আমার। উৎকৃষ্ট লোকসমুদয় লাভ হইবে। এক্ষণে আপনি আমাকে আপনার প্রতি একান্ত ভক্তিমতী ও আপনার রক্ষণীয়া বিবেচনা করিয়া এই সক্তুগুলি গ্রহণপূৰ্ব্বক অতিথিকে প্রদান করুন।“পুত্রবধু এই কথা কহিলে, ব্রাহ্মণ তাঁহার ভক্তিসূচক বাক্য শ্রবণে পরম পরিতুষ্ট হইয়া তাঁহাকে সম্বোধনপূৰ্ব্বক কহিলেন, বৎসে! তোমার তুল্য সুশীলা ও ধর্ম্মনিরতা রমণী প্রায় দৃষ্টিগোচর হয় না। তুমি গুরুশুশ্রূষায় একান্ত নিরত। অতএব আমি তোমাকে বঞ্চনা না করিয়া তোমার সক্তু গ্রহণপূৰ্ব্বক ব্রাহ্মণকে প্রদান করিতেছি।’ এই বলিয়া তিনি সেই সত্ত্ব গ্রহণপূৰ্ব্বক অতিথি ব্রাহ্মণকে প্রদান করিলেন।সময়ানুযায়ী অন্নদানে বহু ফল“তখন সেই অতিথি-ব্রাহ্মণ উঞ্ছবৃত্তি ব্রাহ্মণের সেই অলোকসামান্য কাৰ্য্যদর্শনে যারপরনাই পরিতুষ্ট হইয়া প্রীতমনে তাঁহাকে সম্বোধনপূৰ্ব্বক কহিতে লাগিলেন, হে ধাৰ্ম্মিকবর! আমি তোমার ন্যায়োপার্জ্জিত পবিত্র দানদ্বারা তোমার প্রতি সাতিশয় প্রীত হইয়াছি। স্বর্গনিবাসী দেবগণও তোমার এই দানের বিষয় কীৰ্ত্তন করিতেছেন। ঐ দেখ, আকাশ হইতে ভূতলে পুষ্পবৃষ্টি নিপতিত হইতেছে। দেবতা, ঋষি ও গন্ধৰ্ব্বগণ তোমাকে স্তব করিতেছেন। দেবদূতগণ তোমার দানদর্শনে বিস্ময়াপন্ন হইয়াছেন এবং ব্রহ্মলোকনিবাসী ব্রহ্মর্ষিগণ বিমানে অবস্থিত হইয়া, তোমার সাক্ষাৎকার লাভ করিতে বাসনা করিতেছেন। তুমি বহুযুগ ব্রহ্মচর্য্য, দান, যজ্ঞ, তপস্যা ও বিশুদ্ধ ধর্ম্মের অনুষ্ঠান করিয়া পিতৃগণের উদ্ধারসাধন করিয়াছ। দেবগণ তোমার তপস্যা ও দানপ্রভাবে তোমার প্রতি যারপরনাই প্রীত হইয়াছেন। অতএব এক্ষণে তুমি পরমসুখে স্বর্গে গমন কর। তুমিই এই কষ্টের সময়ে বিশুদ্ধচিত্তে আমাকে সসমুদয় প্রদান করিয়া অতি দুর্লভ স্বর্গলোক জয় করিয়াছ।ক্ষুধাদ্বারা মনুষ্যের জ্ঞান, ধৈৰ্য্য ও ধর্ম্মবুদ্ধি বিলুপ্ত হইয়া যায়। অতএব যে ব্যক্তি বুভুক্ষাকে জয় করিতে পারেন, তিনি স্বর্গজয় করিতে সমর্থ হয়েন। যে ব্যক্তির দানে শ্রদ্ধা থাকে, তাঁহার ধৰ্ম্মপ্রবৃত্তি কখনই অবসন্ন হয় না। তুমি পুত্ৰকলত্রের স্নেহ পরিত্যাগপূৰ্ব্বক কেবল ধর্ম্মকেই শ্রেষ্ঠ জ্ঞান করিয়া প্রফুল্লচিত্তে আমাকে সক্তু প্রদান করিয়াছ। ঐ দানদ্বারা তোমার বিপুল পুণ্যলাভ হইয়াছে।‘মনুষ্য ধর্ম্মানুসারে দ্রব্য উপার্জ্জন করিয়া শ্ৰদ্ধাসহকারে উপযুক্ত সময়ে সৎপাত্রে উহা দান করিলে মহাফললাভ করিতে পারে। শ্রদ্ধা অপেক্ষা শ্রেষ্ঠ আর কিছুই নাই। স্বর্গদ্বার অতি দুর্গম স্থান। লোভ ঐ দ্বারের অর্গল [কপাটের খিল] স্বরূপ। মোহান্ধ ব্যক্তিরা উহাতে গমন করিবার কথা দুরে থাকুক, উহা দর্শন করিতেও সমর্থ হয় না। তপানুষ্ঠাননিরত জিতেন্দ্রিয় ব্রাহ্মণগণ যথাশক্তি দান করিয়া অনায়াসে উহা দর্শন ও উহাতে গমন করিতে পারেন। যাহার সহস্র সুবর্ণ সঞ্চিত থাকে, সে শত সুবর্ণ প্রদান করিয়া যে ফললাভ করে, যাহার শত সুবর্ণ সঞ্চিত থাকে, সে দশ সুবর্ণ প্রদান করিয়াই সেই ফল লাভ করিতে পারে। আর যাহার কিছুমাত্র ধন সঞ্চিত নাই, সে উপযুক্ত পাত্রে এক অঞ্জলি জলদান করিলেও উহাদের তুল্য ফললাভে সমর্থ হয়।‘পূৰ্ব্বে মহারাজ রন্তিদেব নিতান্ত নির্দ্ধন হইয়া বিশুদ্ধচিত্তে জলদান করিয়াছিলেন বলিয়া সেই পুণ্যবলে তাঁহার স্বর্গলাভ হইয়াছে। অতএব ন্যায়লব্ধ শ্রদ্ধাপূত অল্পমাত্র বস্তু দান করিয়া ধৰ্ম্মের যেরূপ প্রীতিসাধন করা যায়, অন্যায়লব্ধ মহামূল্য প্রভূত বস্তু দান করিয়াও তাঁহার তদনুরূপ প্রীতিসাধন করা যায় না। মহারাজ নৃগ ব্রাহ্মণদিগকে অসংখ্য গোদান করিয়া প্রভূত পুণ্যসঞ্চয় করিয়াছিলেন; কিন্তু একটি পরকীয় গোদান করাতে তাঁহাকে নরকভোগ করিতে হইয়াছে। মহারাজ শিবি আত্মমাংস প্রদান করিয়া পবিত্রললাকে গমনপূর্ব্বক স্বর্গসুখ অনুভব করিতেছেন। মনুষ্য কেবল ঐশ্বর্য্যপ্রভাবে পুণ্যলাভ করিতে পারে না।‘সাধুব্যক্তিরা ন্যায়োপার্জ্জিত বস্তুদ্বারা যেরূপ ফললাভ করিতে পারেন, ভূপতিগণ বিবিধ যজ্ঞের অনুষ্ঠান করিয়াও তদনুরূপ ফললাভে সমর্থ হয়েন না। মনুষ্য ক্রোধপ্রভাবে দানফলে বঞ্চিত ও লোকপ্রভাবে স্বর্গলাভে অসমর্থ হইয়া থাকে। ন্যায়পরায়ণ ব্যক্তি উপযুক্তকালে সৎপাত্রে দান করিয়া অনায়াসে স্বর্গলাভে সমর্থ হয়েন। তুমি এই সক্তু দান করিয়া যেরূপ ফললাভ করিলে, বহুদক্ষিণ বিবিধ রাজসূয় ও অশ্বমেধযজ্ঞের অনুষ্ঠান করিলেও সেরূপ ফললাভ হয় না। তুমি এই সক্তুপ্রস্থ দান করিয়া অক্ষয় ব্রহ্মলোক জয় করিয়াছ। অতএব এক্ষণে তোমার ও তোমার পরিবারবর্গের নিমিত্ত দিব্যযান সমুপস্থিত হইয়াছে, অতএব তুমি সপরিবারে উহাতে আরোহণ করিয়া ব্ৰহ্মলোকে প্রস্থান কর। আমি ধৰ্ম্ম; ব্রাহ্মণবেশে এই স্থানে আগমনপূৰ্ব্বক তোমায় পরীক্ষা করিলাম। তুমি স্বীয় পুণ্যবলে আপনার ও পরিবারবর্গের উদ্ধারসাধন করিলে। তোমার কীৰ্ত্তি ইহলোকে চিরস্থায়িনী হইবে। এক্ষণে তুমি ভাৰ্য্যা, পুত্র ও পুত্রবধূর সহিত স্বর্গারোহণ কর।’সপরিবার বিপ্রের সদগতিলাভ“অতিথিরূপী ধৰ্ম্ম এই কথা কহিলে, সেই উঞ্ছবৃত্তি ব্রাহ্মণ ভাৰ্য্যা, পুত্র ও পুত্রবধূর সহিত দিব্যযানে আরোহণপূর্ব্বক স্বর্গারোহণ করিলেন। আমি সেই ব্রাহ্মণের গৃহে বাস করিতাম। তিনি স্বর্গারোহণ করিলে, আমি বিবর হইতে বিনির্গত হইয়া সেই অতিথির ভুক্তাবশিষ্ট সলিলসিক্ত সক্তুর উপর বিলুণ্ঠিত হইতে, লাগিলাম। তখন সেই উঞ্ছবৃত্তি ব্রাহ্মণের তপস্যা ও তদ্দত্ত সক্তুর আঘ্রাণ ও উহার আশ্রমে আকাশ হইতে নিপতিত দিব্যপুষ্প সমুদয়ের গন্ধপ্রভাবে আমার মস্তক ও অর্ধশরীর সুবর্ণময় হইল। আমি তদ্দর্শনে পরম পরিতুষ্ট হইয়া অবশিষ্ট অঙ্গ সুবর্ণময় করিবার প্রত্যাশায় তদবধি বারংবার বিবিধ তপোবন ও যজ্ঞস্থলে বিচরণ করিতেছি, কিন্তু কুত্রাপি আমার অভীষ্ট সিদ্ধ হইল না। এক্ষণে কুরুরাজ যুধিষ্ঠিরের এই সুসমৃদ্ধ যজ্ঞবৃত্তান্ত শ্রবণে নিতান্ত আশ্বাসযুক্ত হইয়া এইখানে সমুপস্থিত হইয়াছি; এখানেও অভিলাষ পূর্ণ করিতে পারিলাম না। এই নিমিত্ত আমি হাস্য করিয়া আপনাদিগের নিকট কহিয়াছি যে, এই মহাযজ্ঞ সেই মহাত্মা উঞ্ছবৃত্তি ব্রাহ্মণের একপ্রস্থ সক্তুদানেরও তুল্য নহে।”নকুল সেই যজ্ঞভূমিস্থ ব্রাহ্মণগণকে এই কথা কহিয়া যথাস্থানে গমন করিল। তখন ব্রাহ্মণগণও স্ব স্ব স্থানে প্রস্থান করিতে লাগিলেন।হে মহারাজ! ধৰ্ম্মরাজ যুধিষ্ঠিরের অশ্বমেধযজ্ঞাবসানে সেই যজ্ঞস্থলে যে আশ্চৰ্য্য ঘটনা উপস্থিত হইয়াছিল, এই আমি আপনার নিকট তাহা সবিস্তর কীৰ্ত্তন করিলাম। অতএব যজ্ঞই সর্ব্বোকৃষ্ট বলিয়া গৰ্ব্ব করা আপনার কদাপি কর্ত্তব্য নহে।অসংখ্য মহর্ষি যজ্ঞানুষ্ঠান না করিয়া কেবল তপস্যাপ্রভাবেই স্বর্গে গমন করিয়াছেন। সৰ্ব্বভূতে অহিংসা, সন্তোষ, সুশীতল, সরল ব্যবহার, তপস্যা, ইন্দ্রিয়পরাজয় ও সত্য, এই সমুদয়ের মধ্যে কোনটিই যজ্ঞ অপেক্ষা ন্যূন নহে।



বুকমার্ক করে রাখুন 0 
"
15,বাংলা মহাভারত,মহাভারত (কালীপ্রসন্ন সিংহ অনূদিত),১৪.অশ্বমেধপর্ব,৯১. যুধিষ্ঠিরযজ্ঞে নকুলের অশ্রদ্ধার কারণ জিজ্ঞাসা,"Table of Contents[Hide][Show]যুধিষ্ঠিরযজ্ঞে নকুলের অশ্রদ্ধার কারণ জিজ্ঞাসাযজ্ঞে পশুবধে বাদানুবাদ—চেদিরাজের অবিচার৯১তম অধ্যায়যুধিষ্ঠিরযজ্ঞে নকুলের অশ্রদ্ধার কারণ জিজ্ঞাসাজনমেজয় কহিলেন, ভগব। ভূপতিগণ যজ্ঞানুষ্ঠান, মহর্ষিগণ তপানুষ্ঠান ও অন্যান্য বিশুদ্ধবুদ্ধি ব্রাহ্মণগণ শান্তিগুণ অবলম্বন করিয়া উৎকৃষ্ট গতি লাভ করিয়া থাকেন। সুতরাং আমার মতে যজ্ঞানুষ্ঠান দানাদিসমুদয় কার্য্য অপেক্ষা শ্রেষ্ঠ। পূৰ্ব্বকালে অনেকানেক ভূপতি বিবিধ যজ্ঞের অনুষ্ঠান করিয়া ইহলোকে কীর্ত্তিসংস্থাপনপূৰ্ব্বক স্বর্গারোহণ করিয়াছেন। দেবরাজ ইন্দ্র অসংখ্য বহুদক্ষিণ যজ্ঞের অনুষ্ঠান করিয়াই সমুদয় দেবরাজ্যের অধিপতি হইয়াছেন। অতএব ইন্দ্রতুল্য প্রভাবশালী মহারাজ যুধিষ্ঠির ভীমার্জ্জুনসমভিব্যাহারে সুসমৃদ্ধ অশ্বমেধযজ্ঞের অনুষ্ঠান করিলে, নকুল সেই যজ্ঞের নিন্দা করিল কেন, আপনি তাহা আমার নিকট কীৰ্ত্তন করুন।বৈশম্পায়ন কহিলেন, মহারাজ। যজ্ঞের বিধি ও যজ্ঞফলের বিষয় আপনার নিকট কীৰ্ত্তন করিতেছি, শ্রবণ করুন। পূৰ্ব্বকালে দেবরাজ ইন্দ্র মহাসমারোহে যজ্ঞানুষ্ঠান করিয়াছিলেন। ঐ যজ্ঞ আরম্ভ হইলে ঋত্বিকগণ স্ব স্ব কার্য্যে নিযুক্ত হইলেন। গুণসমন্বিত হোতারা হুতাশনে আহুতি প্রদান করিতে আরম্ভ করিলেন, দেবগণ আহুত হইতে লাগিলেন এবং অধ্বর্য্যুগণ [যজুর্ব্বেদী পাঠক] উৎকৃষ্টস্বরে, যজুর্ব্বেদপাঠে প্রবৃত্ত হইলেন।অনন্তর পশুবধের সময় সমুপস্থিত হইলে মহর্ষিগণ পশুদিগকে নিতান্ত কাতর দেখিয়া দয়ার্দ্রচিত্তে ইন্দ্রকে সম্বোধনপূর্ব্বক কহিলেন, “দেবরাজ! এরূপ যজ্ঞানুষ্ঠান কখনই মঙ্গলকর নহে। পরম ধৰ্মলাভ করিতে বাসনা করিয়া এরূপ কার্য্যে প্ৰবৃত্ত হওয়াতে আপনার অনভিজ্ঞতা প্রকাশ হইতেছে। যজ্ঞের অনুষ্ঠান করিলে আপনাকে নিশ্চয়ই ধর্ম্মভ্রষ্ট হইতে হইবে। ইহাদ্বারা কখনই আপনার ধর্ম্মলাভ হইবে না। অতএব যদি আপনি ধৰ্মলাভ করিতে বাসনা করেন, তাহা হইলে শাস্ত্রানুসারে ত্রৈবার্ষিক বীজদ্বারা যজ্ঞানুষ্ঠান করুন। ঐরূপে যজ্ঞানুষ্ঠান করিলে পরমধর্ম্ম ও মহৎ ফল লাভ করা যায়।”যজ্ঞে পশুবধে বাদানুবাদ—চেদিরাজের অবিচারতত্ত্বদর্শী মহর্ষিগণ এই কথা কহিলে, মহাত্মা শতক্রতু মোহবশতঃ তাঁহাদিগের বাক্যে শ্রদ্ধা করিলেন না। তখন তাপসগণ কেহ কেহ স্থাবর [শস্য] পদার্থদ্বারা ও কেহ কেহ জঙ্গম [পশু] পদার্থদ্বারা যজ্ঞানুষ্ঠান করা কর্ত্তব্য বলিয়া ঘোরতর বাদানুবাদ করিতে আরম্ভ করিলেন। অনন্তর তাঁহারা সকলেই বিবাদভঞ্জনের নিমিত্ত দেবরাজের সহিত চেদিরাজ বসুর নিকট সমুপস্থিত হইয়া তাঁহাকে সম্বোধনপূর্ব্বক কহিলেন, “মহারাজ! শাস্ত্রে যজ্ঞানুষ্ঠানের কিরূপ বিধি নির্দ্দিষ্ট আছে, তাহা আমাদিগের নিকট কীৰ্ত্তন করুন। আমরা কেহ কেহ পশুদ্বারা এবং কেহ কেহ বীজ ও ঘৃতদ্বারা যজ্ঞানুষ্ঠান করা কর্ত্তব্য বলিয়া পরস্পর বিবাদ করিয়া আপনার নিকট সমুপস্থিত হইয়াছি।”মহর্ষিগণ এই কথা কহিলে, চেদিরাজ বসু তাঁহাদিগের বাক্য শ্রবণ করিবামাত্র কিছুমাত্র বিবেচনা না করিয়া তাঁহাদিগকে সম্বোধনপূর্ব্বক কহিলেন, “হে বিপ্রগণ! যখন যে বস্তু উপস্থিত হইবে, তখন তদ্দারাই যজ্ঞানুষ্ঠান করা কর্ত্তব্য।”চেদিরাজ বসু এইরূপ মিথ্যাবাক্য কীৰ্ত্তন করাতে তাঁহাকে অচিরাৎ রসাতলে গমন করিতে হইল। অতএব সৰ্ব্বলোক পিতামহ ভগবান্ ব্রহ্মা ভিন্ন আর কোন ব্যক্তি যেন বহুদর্শী হইয়াও সহসা সংশয়াত্মক কার্য্যের মীমাংসা না করে। যে ব্যক্তি পাপানুষ্ঠাননিরত ও অশুদ্ধচিত্ত হইয়া অনাস্থাপূৰ্ব্বক বিবিধ বস্তু দান করে, তাহার সমুদয় দানফল বিনষ্ট হইয়া যায়। অধার্ম্মিক হিংসাপরায়ণ দুরাত্মারা দান করিয়া কখনও ইহলোক ও পরলোকে কীৰ্ত্তিলাভ করিতে সমর্থ হয় না। যে ব্যক্তি অধৰ্ম্মানুসারে দ্রব্যসমুদয় উপার্জ্জনপূর্ব্বক ধর্ম্মলাভে সন্দিহান হইয়া যজ্ঞানুষ্ঠান করে, তাহাকে অবশ্যই ধৰ্ম্মফলে বঞ্চিত হইতে হয়। কপট ধার্ম্মিক পাপপরায়ণ নরাধমেরা কেবল লোকের বিশ্বাসের নিমিত্ত ব্রাহ্মণদিগকে দান করিয়া থাকে। যে ব্রাহ্মণ যথেচ্ছাচারী ও মোহসমন্বিত হইয়া পাপকাৰ্য্যদ্বারা অর্থোপার্জ্জন করে, তাহাকে নিঃসন্দেহ নিরয়গামী হইতে হয়। দুরাত্মারা লোভমোহের বশবর্ত্তী হইয়া অর্থসঞ্চয়ের নিমিত্ত পাপাচরণপূৰ্ব্বক প্রাণীগণকে উত্তেজিত করিয়া থাকে।যে ব্যক্তি মোহাক্রান্ত হইয়া অধৰ্ম্মানুসারে অর্থলাভপূৰ্ব্বক দান বা যজ্ঞানুষ্ঠান করে, সে পরলোকে কখনই তাহার ফলভোগ করিতে সমর্থ হয় না। কিন্তু মহাত্মা মহর্ষিগণ সাধ্যানুসারে উঞ্ছবৃত্তিলব্ধ ফল, মূল, শাক ও জল দান করিয়াই অনায়াসে স্বর্গারোহণ করিতে সমর্থ হয়েন। পণ্ডিতেরা এইরূপ দানকে সনাতন ধর্ম্ম বলিয়া নির্দ্দেশ করিয়া থাকেন। মহাযোগ, দয়া, ব্রহ্মচর্য্য, সত্য, ধৈৰ্য্য ও ক্ষমা এ সমুদয়ই সনাতন ধর্ম্মের মূল। পূৰ্ব্বে অসংখ্য মহর্ষি এবং বিশ্বামিত্র, অসিত জনক, কক্ষসেন, আর্ষ্টিসেন ও সিন্ধদ্বীপ প্রভৃতি ভূপালগণ ন্যায়লব্ধ বস্তুসমুদয় দান ও সত্য ব্যবহার করিয়া পরমগতি লাভ করিয়াছেন। ফলতঃ ব্রাহ্মণ, ক্ষত্রিয়, বৈশ্য ও শূদ্র এই চারিবর্ণই তপস্যায় অনুরক্ত হইয়া বিশুদ্ধচিত্তে ন্যায়লব্ধ বস্তু প্রদান করিলে অনায়াসে স্বর্গলাভে সমর্থ হইতে পারেন, সন্দেহ নাই।



বুকমার্ক করে রাখুন 0 
"
16,বাংলা মহাভারত,মহাভারত (কালীপ্রসন্ন সিংহ অনূদিত),১৪.অশ্বমেধপর্ব,৯২. অকিঞ্চন অগস্ত্যের মহাযজ্ঞ,"Table of Contents[Hide][Show]অকিঞ্চন অগস্ত্যের মহাযজ্ঞঅগস্ত্যের যজ্ঞে বিঘ্ন-অনাবৃষ্টিঅগস্ত্য-তপঃপ্রভাবে দেবরাজের বারিবর্ষণযুধিষ্ঠির যজ্ঞে প্রকটিত নকুলের পরিচয়৯২তম অধ্যায়অকিঞ্চন অগস্ত্যের মহাযজ্ঞজনমেজয় কহিলেন, ভগবন্! আপনার মুখে উঞ্ছবৃত্তি ব্রাহ্মণের বহু পরিশ্রমলব্ধ সক্তুদানদ্বারা স্বর্গলাভবৃত্তান্ত শ্রবণ করিয়া আমার বোধ হইতেছে যে, ধৰ্ম্মোপার্জ্জিত ধনদানই উৎকৃষ্ট স্বর্গলাভের হেতু। এক্ষণে আমার জিজ্ঞাস্য এই যে, যজ্ঞানুষ্ঠান অল্প ধনসাধ্য নহে। অতএব কেবল ধৰ্ম্মলব্ধ ধনদ্বারাই যজ্ঞ অনুষ্ঠান করা কিরূপে সম্ভবপর হইতে পারে?বৈশম্পায়ন কহিলেন, মহারাজ! প্রভূত অর্থসঞ্চয় না থাকিলেই যে যজ্ঞানুষ্ঠান করা যায় না, ইহা কেবল ভ্ৰমমাত্র। এক্ষণে আমি মহর্ষি অগস্ত্যের মহাযজ্ঞ-বিষয়ক এক পুরাতন ইতিহাস কীৰ্ত্তন করিতেছি, ঐ ইতিহাস শ্রবণ করিলেই তোমার ঐ ভ্রম দূর হইবে।পূৰ্ব্বে মহর্ষি অগস্ত্য সমুদয় জীবের মঙ্গলসাধনে তৎপর হইয়া এক দ্বাদশবার্ষিক মহাযজ্ঞ আরম্ভ করিয়াছিলেন। ঐ যজ্ঞে অগ্নিতুল্য তেজস্বী, মূলাহারী, ফলহারী, অশ্মকুট্ট [জাঁতাপেষা শস্যভোজী], মরীচিপ [চন্দ্রকিরণপায়ী—চন্দ্রকিরণ মাত্র পানে পরিতৃপ্ত], পরিঘৃষ্টিক [ঘর্ষণাদিদ্বারা নির্ম্মলীকৃত শস্যভোজী, যেমন ঘর্ষণদ্বারা তিলের খোসা ছাড়াইয়া খাওয়া হয়। টীকাকার মতে পরিপৃষ্টক, অর্থ—দাতা যাহা দিয়া গ্রহীতাকে জিজ্ঞাসা করিবেন, আপনি মদীয় প্রদেয় যে-কোন বস্তুতে সন্তুষ্ট? যে গ্রহীতা তাহা লইয়াই সন্তুষ্ট।], বৈদ্যসিক [পূৰ্ব্ব পূৰ্ব্ব অধ্যায়ে এইরূপ প্রসঙ্গে বলা হইয়াছে বৈঘসিক—বিঘসভোজী অর্থাৎ যজ্ঞে দেবপূজারীর পর দেবতার ভুক্তাবশিষ্ট প্রসাদভোজী। বৈদ্যসিক অর্থ——দাতার সংগ্রহানুসারে গ্রহণ—তিনি যাহা সংগ্রহ করিয়াছেন, সামান্য হইলেও তাহার গ্রহণে সন্তুষ্ট।], অপ্রক্ষালক্ষক [অসঞ্চয়ী— সমস্ত লব্ধদ্রব্য দানে ব্যয় করিয়া রিক্তহস্ত] প্রভৃতি বিবিধ মহর্ষিগণ হোতৃত্বে বৃত হইয়াছিলেন। এতদ্ভিন্ন বহুতর সন্ন্যাসী ও যতিগণ তথায় উপস্থিত ছিলেন। উঁহারা সকলেই দমগুণসম্পন্ন, হিংসাদম্ভবিবর্জ্জিত, ধৰ্ম্মশীল ও জিতেন্দ্রিয়। ঐ সকল মহাত্মারা ইন্দ্রিয়সংযমপূৰ্ব্বক শুদ্ধাচারনিরত হইয়া পরমযত্নসহকারে যজ্ঞানুষ্ঠানে প্রবৃত্ত হইয়াছিলেন। ভগবান্ অগস্ত্যও স্বীয় সাধ্যানুসারে সেই যজ্ঞে উপযুক্ত অন্ন আহরণ করিয়াছিলেন।অগস্ত্যের যজ্ঞে বিঘ্ন-অনাবৃষ্টিএইরূপে মহর্ষি অগস্ত্যের সেই মহাযজ্ঞ আরম্ভ হইলে দৈবদুর্ব্বিপাকবশতঃ ঐ সময় বিষম অনাবৃষ্টি উপস্থিত হইল। দেবরাজ ইন্দ্র বিন্দুমাত্র বারিবর্ষণ করিলেন না। তখন একদা তাঁহার ঋত্বিকগণ আপনাদিগের কাৰ্য্য সমাধানপূর্ব্বক পরস্পর এই কথোপকথন করিতে লাগিলেন যে, মহর্ষি অগস্ত্য মাৎসৰ্য্য পরিত্যাগপূৰ্ব্বক যজ্ঞে অন্নদান করিতেছেন, কিন্তু দেবরাজ অদ্যাপি বারিবর্ষণ করিলেন না। তবে কিরূপে অন্ন উৎপন্ন হইবে? বিশেষতঃ এই যজ্ঞ দ্বাদশবর্ষব্যাপী। ইহা সমাপ্ত হইবার এখনও অধিক দিন বিলম্ব আছে। বোধ হয় দেবরাজ এই যজ্ঞ সমাপ্ত না হইলে, বারিবর্ষণ করিবেন না। অতএব এক্ষণে মহাতপা ঋষি অগস্ত্যের প্রতি অনুগ্রহ করা সকলেরই আবশ্যক।মহর্ষিগণ এই কথা কহিবামাত্র প্রতাপশালী মহর্ষি অগস্ত্য অতি বিনীতভাবে তাঁহাদিগকে সম্বোধনপূৰ্ব্বক কহিলেন, “হে তপোধনগণ! যদি ইন্দ্রদেব নিতান্তই দ্বাদশবর্ষ বারিবর্ষণ না করেন, তাহা হইলে আমি সঙ্কল্পদ্বারা দেবতা ও ঋষিগণের তৃপ্তিসাধন করিয়া চিন্তাযজ্ঞের [মানসযজ্ঞের—মানসপূজার মত মনঃকল্পিত উপহারদানে অনুষ্ঠেয় যজ্ঞের।], আহৃত দ্রব্যসমুদয় ব্যয় করিবার পরিবর্ত্তে ঐ সমুদয় স্পর্শ করিয়া স্পর্শষজ্ঞের কিংবা ব্যায়ামসাধ্য অন্যবিধ কঠোর যজ্ঞের অনুষ্ঠান করিব। এক্ষণে আমি বহুবৎসরাবধি এই বীজযজ্ঞের অনুষ্ঠান করিয়াছি। অতএব ঐ বীজদ্বারাই নির্ব্বিঘ্নে এই যজ্ঞ সম্পাদন করিব। দেবরাজ বারিবর্ষণ করুন বা না করুন, কখনই আমার যজ্ঞের ব্যাঘাত করিতে পারিবেন না। যদি দেবরাজ আমার অভ্যর্থনানুসারে বারিবর্ষণ না করেন, তাহা হইলে আমি স্বয়ং ইন্দ্র হইয়া প্রজাগণকে জীবন প্রদান করিব। যে যাহা আহার করিয়া থাকে, সে তাহাই আহার করিবে। এক্ষণে ত্রিলোকমধ্যে যেসমুদয় সুবর্ণ ও অন্যান্য ধন বিদ্যমান আছে, তৎসমুদয় অচিরাৎ এই স্থানে সমুপস্থিত হউক। স্বয়ং ধৰ্ম্ম, স্বর্গ, অপ্সরা, কিন্নর, গন্ধৰ্ব্ব ও অন্যান্য স্বর্গবাসিগণ সকলেই এই যজ্ঞস্থলে আগমন করুন।” মহর্ষি অগস্ত্য এই কথা কহিবামাত্র সেই যজ্ঞভূমিতে প্রভূত ধন ও ধৰ্ম্মাদি দেবগণের সমাগম হইল।অগস্ত্য-তপঃপ্রভাবে দেবরাজের বারিবর্ষণতখন ঋষিগণ মহর্ষি অগস্ত্যের তপোবলদর্শনে যুগপৎ হৃষ্ট ও বিস্ময়াবিষ্ট হইয়া তাঁহাকে সম্বোধনপূর্ব্বক কহিলেন, “তপোধন! আপনার প্রভাবদর্শনে আমরা পরম পরিতুষ্ট হইলাম। এক্ষণে আমরা আপনার সঞ্চিত তপোবল বিনাশ করিতে বাসনা করি না। যথার্থ ন্যায়পথে যেসমুদয় যজ্ঞের অনুষ্ঠান হয়, আমরা সেই সমুদয় যজ্ঞের অনুষ্ঠান করিব। স্ব স্ব কার্য্যে নিযুক্ত থাকিয়া ন্যায়পথে জীবিকা উপার্জ্জনপূর্ব্বক যজ্ঞ, হোম ও অন্যান্য কার্য্যের অনুষ্ঠান করাই আমাদের অভিপ্রেত। আমাদের মতে ন্যায়ানুসারে ব্রহ্মচর্য্যে অবস্থানপূর্ব্বক বেদাধ্যয়ন করাই শ্রেয়ঃ। আমরাও ন্যায়ানুসারে যথাকালে গৃহ হইতে বহির্গত হইয়াছি এবং ন্যায়ানুসারেই তুপানুষ্ঠানে প্রবৃত্ত হইবার বাসনা করিতেছি। হিংসাপরিশূন্য বুদ্ধিই আপনার মতে প্রশংসনীয়। অতএব আপনি যজ্ঞস্থলে অহিংসাসহকারে কার্য্যানুষ্ঠান করিলেই আমরা আপনার প্রতি পরম পরিতুষ্ট হইব। আপনার এই যজ্ঞ সমাপ্ত না হইলে আমরা কখনই এ স্থান হইতে গমন করিব না। এই যজ্ঞসমাপ্তির পর আপনি আমাদিগকে অনুমতি করিলেই আমরা স্ব স্ব স্থানে প্রস্থান করিব।”যুধিষ্ঠির যজ্ঞে প্রকটিত নকুলের পরিচয়তপোধনগণ এই কথা কহিলে দেবরাজ ইন্দ্র অগস্ত্যের তপোবলদর্শনে চমৎকৃত হইয়া অচিরাৎ বারিবর্ষণপূৰ্ব্বক বৃহস্পতিকে অগ্রে লইয়া সেই মহর্ষির নিকট আগমন করিয়া তাঁহাকে প্রসন্ন করিলেন। ঐ দিবস অবধি অগস্ত্যের যজ্ঞসমাপ্তি পৰ্য্যন্ত যথাসময়ে ভূমণ্ডলে বারিবর্ষণ হইয়াছিল। অনন্তর সেই যজ্ঞ সমাপন হইলে মহর্ষি অগস্ত্য পরম পরিতুষ্ট হইয়া মুনিগণকে যথোচিত অভ্যর্থনা করিয়া বিদায় করিলেন।জনমেজয় কহিলেন, ভগবন্! ধৰ্ম্মরাজের অশ্বমেধাবসানে যে সুবৰ্ণশিরাঃ [১] নকুল যজ্ঞভূমিতে সমুপস্থিত হইয়া মনুষ্যবাক্যে ব্রাহ্মণদিগের নিকট যজ্ঞের নিন্দা করিয়াছিল, সে কে? উহার বিষয় পরিজ্ঞাত হইতে আমার নিতান্ত বাসনা হইতেছে, অতএব আপনি উহা আমার নিকট কীৰ্ত্তন করুন।বৈশম্পায়ন কহিলেন, মহারাজ! পূর্ব্বে আপনি সেই নকুলের বিষয় আমার নিকট জিজ্ঞাসা করেন নাই; এই নিমিত্ত আমিও উহা কীৰ্ত্তন করি নাই। এক্ষণে ঐ নকুল কে এবং কি নিমিত্ত মনুষ্যের ন্যায় উহার বাক্যস্ফূর্ত্তি হইত, তাহা আপনার নিকট সবিস্তর কীৰ্ত্তন করিতেছি, শ্রবণ করুন।পূৰ্ব্বে মহাত্মা জমদগ্নি শ্রাদ্ধ করিতে কৃতসঙ্কল্প হইয়া স্বয়ং হোমধেনু দোহনপূৰ্ব্বক তাহার দুগ্ধ এক পবিত্র নূতন ভাণ্ডে রাখিয়া ছিলেন। ঐ সময় ধৰ্ম্ম তাঁহাকে পরীক্ষা করিবার নিমিত্ত ক্রোধরূপী হইয়া সেই দুগ্ধভাণ্ডে প্রবেশপূৰ্ব্বক মনে মনে চিন্তা করিতে লাগিলেন যে, আমি এই মহর্ষির অনিষ্টাচরণ করিলে ইনি আমার প্রতি কিরূপ ব্যবহার করেন, ইহা আমাকে জ্ঞাত হইতে হইবে।’ তিনি মনে মনে এইরূপ অনুধ্যানপূর্ব্বক সেই দুগ্ধ পান। করিয়া নিঃশেষিত করিলেন। কিন্তু মহর্ষি জমদগ্নি তাঁহাকে ক্রোধ বলিয়া পরিজ্ঞাত হইয়া তাহার প্রতি ক্রুদ্ধ হইলেন না। তখন সেই ক্রোধরূপী ধৰ্ম্ম ব্রাহ্মণের রূপ ধারণ করিয়া তাঁহাকে সম্বোধনপূৰ্ব্বক কহিলেন, “মহর্ষে! যখন আজ আপনি আমাকে পরাজিত করিলেন, তখন আমি নিশ্চয় বুঝিলাম যে লোকে ভৃগুবংশীয়দিগকে যে অতিশয় ক্রোধশীল বলিয়া কীৰ্ত্তন করিয়া, থাকে, তাহা নিতান্ত নিরর্থক। আপনার তুল্য তপস্যানিরত ও ক্ষমাশীল আর কেহই নাই। এক্ষণে আমি আপনার একান্ত বশীভূত হইলাম। আপনি অনুগ্রহ করিয়া আমার প্রতি প্রসন্ন হউন, আপনার তপস্যার বিষয় চিন্তা করিয়া আমার অত্যন্ত ভয় হইতেছে।”তখন মহাত্মা জমদগ্নি তাঁহার বাক্য শ্রবণ করিয়া কহিলেন, “হে ক্রোধ! তুমি আমাকে পরীক্ষা করিলে, এক্ষণে যথাস্থানে প্রস্থান কর। তুমি আমার কিছুমাত্র অপকার কর নাই। আমিও তোমার প্রতি কিছুমাত্র ক্রুদ্ধ হই নাই। আমি পিতৃগণের উদ্দেশে এই দুগ্ধ সঞ্চয় করিয়াছিলাম; অতএব তুমি শীঘ্র গমন করিয়া তাঁহাদিগকে প্রসন্ন কর।”জমদগ্নি এই কথা কহিবামাত্র ক্রোধরূপী ধৰ্ম্ম নিতান্ত ভীত হইয়া তথায় অন্তর্হিত ও অচিরাৎ পিতৃগণের শাপপ্রভাবে নকুলত্ব প্রাপ্ত হইলেন। তৎপরে তিনি শাপ হইতে উদ্ধার হইবার বাসনায় পিতৃগণকে প্রসন্ন করিলে তাঁহারা কহিলেন, “তুমি ধৰ্ম্মের নিন্দা কর, তাহা হইলেই শাপ হইতে মুক্ত হইতে পারিবে।” পিতৃগণ এই কথা কহিবামাত্র সেই নকুল ধৰ্ম্মার ও অন্যান্য যজ্ঞীয় প্রদেশসমূহে গমনপূৰ্ব্বক যজ্ঞাদি কার্য্যের নিন্দা করিতে লাগিল। পরিশেষে সে যুধিষ্ঠিরের যজ্ঞস্থলে সমুপস্থিত হইয়া, ‘এই যজ্ঞ উঞ্ছবৃত্তি ব্রাহ্মণের সক্তুদান অপেক্ষা উৎকৃষ্ট নহে’ বলিয়া যুধিষ্ঠিরকে নিন্দা করিয়াছিল। ধৰ্ম্মরাজ সাক্ষাৎ ধৰ্ম্মস্বরূপ, সুতরাং তাঁহাকে নিন্দা করিবামাত্র উহার শাপ হইতে মুক্তিলাভ হইয়াছে।অনুগীতাপর্ব্বাধ্যায় সমাপ্ত [1]  যাহার সন্তান হইয়া মরিয়া যাওয়ার যোগ থাকে, তাহার সূতিকাগৃহে রাক্ষসজাতীয় একপ্রকার ভূতযোনির প্রাদুর্ভাব হয়। মন্ত্রবলে রাক্ষস বিতাড়িত হইলে শিশু বাঁচিয়া যায়।[2]  দ্বিগ্বিজয়ের নীতি অনুসারে যুদ্ধে রাজ্যজয়ান্তে অৰ্জ্জুন সঙ্গে সঙ্গে সকলকেই যজ্ঞে যাওয়ার জন্য নিমন্ত্রণ করিয়াছেন; কিন্তু দুঃশলাকে তখন তিনি নিমন্ত্রণ করেন নাই। এই দিগ্বিজয়ে দুইটি অন্তরঙ্গের সহিত বাধ্য হইয়া তাঁহাকে যুদ্ধ করিতে যাইতে হয়। একটি সিন্ধুরাজ জয়দ্রথের তনয় ভাগিনেয় সুরথ ও অপরটি মণিপুরপতি স্বীয় তনয় বভ্রুবাহন। অর্জ্জুন পত্নীদ্বয়সহ বভ্রুবাহনকে বিশেষভাবে নিমন্ত্রণ করেন; কিন্তু দুঃশলার নিমন্ত্রণে নাম উল্লেখ না থাকিলেও বিদায়ের বেলায় তার নাম দৃষ্ট হয়। ভ্রাতার প্রতি ভক্তিবশতঃ দুঃশলা স্বয়ং প্রবৃত্ত হইয়া আসিতে পারেন; ভগ্নীর প্রতি গৌরবপ্রদর্শনার্থ পৃথকভাবে নিমন্ত্রণও হইয়া থাকিতে পারে।



বুকমার্ক করে রাখুন 0 
"
